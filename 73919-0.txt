SUOMEN HISTORIALLISIA KERTOMUKSIA I

Pakanuuden ajasta uskonpuhdistukseen


Kirj.

VEIKKO KORHONEN





Helsingissä,
Osakeyhtiö Valistus,
1923.




SISÄLLYS:

Erätoverit.
Kevätuhri.
Muuan partioretki.
Pyhä risti.
Rangaistus.
Ilta Kuusistossa.
Kaarle Knuutinpoika.
Viimeinen Vesperamessu.
Kustaa Vaasa Suomessa.
Kuninkaan apua anomassa.
Riita apajasta.
Suomen herttua..
Uusi sielunpaimen.
Kastematka.
Erämaan yössä.
Rautamarski.
Armoa anomassa.
Kosto.
Särkynyt joulurauha.




Erätoverit.


Keskitalven pakkanen paukahteli lumisessa korvessa. Tähtikiiluinen
taivas näytti kuin laskeutuvan maata vasten ankaran pakkasen vetämänä.
Apso, erämies, hiihteli korvessa kotimajalleen, koettaen löytää latua,
jonka aamulla oli jättänyt, lähtiessään hiihtämään isomman otuksen
jälkeen. Sen ladun varteen oli hän jättänyt aamulla ampumansa jäniksen
ja teeriparin, mutta merkitty paikka ei ottanut löytyäkseen tähtien
heikossa valossa. Jänöjussista ja teeristä oli tuleva illallinen
hänelle ja Ilpolle, erätoverille, joka majalla sairasteli karhun
kaadannassa vioittunutta jalkaansa.

Saalis löytyi ja Apso pyyhälsi nopeasti pakkasen kynsissä risahtelevan
korven poikki ja hiihdosta hiestyneenä astui majaan.

Siellä loikoi Ilpo pyöreistä kivistä muuratun takan ääressä,
kohennellen tulta padan alle, jossa kiehui samanlainen saalis kuin
minkä Apso laski majan havupermannolle.

— Ka, mistä riista pataan on tipahtanut? kysäisi Apso ihmeissään.

— Korvesta sen käväsin keikkaamassa, naurahti Ilpo. — Kävi jo aikani
kovin pitkäksi ja teeripari lensi aivan tuohon majan nurkalle ja
jussukka kuukki uteliaana riista-aitan ympärillä. Siitä ne napistin.

— No eihän sitten tarvinnut kauaksi liikkua ja jalkaasi uusia kipuja
hankkia, virkkoi Apso. — Minä riehkasin hirven jäljillä, vaan lienen
ajanut Tapion suojattia, kun yhtäkkiä edestäni hävisi.

Apso pujotti jousensa poronsarvinaulaan ja laski otuskimpun maahan.

— Tuos' on sitten tuoretta riistaa eineheksi, sillä eipä aamulla liene
menemistä salolle. Pyry siitä yöllä nousee, vaikka metsä vielä seisoo
hiljaisena tähtien vipajavassa valossa.

Laatokan länsirannoilta olivat eränkävijätoverukset muuttaneet tänne
Keski-Suomen asumattomille saloille. Täällä olivatkin riistamaat ja
kalavedet erinomaiset. Karhun ja hirven suolattu liha ei loppunut
heidän vahvojen pylväitten varaan rakennetusta aitastaan ja tuoretta
riistaa oli nytkin tuo Ilpo-veli lävistänyt jousellaan aivan tuvan
edestä. Kesäisin sai taas läheisestä järvestä vedenriistaa niin paljon
kuin halusi. Olisipa vain nämä laajat pyyntimaansa saanut pitää
yksinään, mutta silloin tällöin ilmestyi aina etelästä päin uusia
asukkaita valloittamaan parhaimpia kalastus- ja eränkäynti paikkoja.

— Näin taas Lapin pojankin tänään, sanoi Apso loikoessaan tulen
ääressä. — Viimeisiä se muuten taitaa olla näillä mailla, sillä eipä
kärsi nämä kääpiöt etelästä tulevia rotevampia naapurejaan. — Johan
viime talvena keräsivät poronsa näiltä mailta, pohjoiseen paetakseen.

— Keräsivät, kun taisi muidenkin erämiesten nuoli ja keihäs heidän
porojaan läpäistä eikä vain yksin meidän.

Miehet nostivat padan keskelleen ja vuoleskelivat puukoillaan mehevää
lihaa, haukaten vain siteeksi ohrakakkaraa, jota oli viimekesän
palohalmeesta lihan särpimeksi saatu. Väkevä, länteen viettävä järven
rantarinne olisi sitä kasvanut enemmänkin, vaan kaukaa, selkärepussa
tuotu siemen ei laajempaan halmeeseen olisi riittänyt. Ensi suveksi oli
suurempi huhta kaadettu ja sitä varten siemenet varattu poronnahkaiseen
säkkiin aitan orrelle.

Ilpo sulki savua ulos johtavan lakeisen ja toverukset asettuivat
levolle, ensin ulkona tarkasteltuaan, ett'ei mitään epäilyttävää ollut
läheisyydessä.

Ihana oli toveruksien nukkua piilopirtissään riistasta viljavan korven
keskellä, havuisella vuoteella poron ja karhuntaljojen ja hiestävää
kuumuutta uhovan kiukaan lämmössä, ja kuunnella rajuilman alkavaa
kahinaa, jota Ilpo oli ennustanut.

       *       *       *       *       *

Kevätaurinko sulattelee viimeisiä lumia rantamailta ja eräkorvessakin
ovat jo aukeimmat paikat pälvineet. Niinpä erätoverienkin tuvan
edustalla on maa sulaa ja kuivaa ja Apso perkaa ensimmäistä
kevätkalasaalista, kirkaseväisiä ahvenia, joita Ilpo on äsken käynyt
lammen rantasulaan laitetusta pyydyksestä päästämässä.

— Hyväksi näyttää tulevan tämän kesän kalansaalis, sanoo Ilpo. — Nyt
jo näin runsas saalis, vaikka melkein kuun kierto lienee siihen, kun
päästään suliin vesiin soutelemaan.

— Siltä näyttää. Kun vain saisimme yksinämme pitää nämä kalavetemme,
sanoi Apso. — Minulla on ollut outoja aavistuksia, että etelästä
päin työntyy taas tänne uusia asukkaita ja saamme muuttaa vielä
pohjoisemmaksi.

— Emme tästä niin hevillä lähde. Käskisipä heille koskensa ja
kalavetensä jättämään.

Yhtä ja toista keskustelivat toverukset pyyntimaistaan ja
kalavesistään, kun kirkkaan ilman kantamana alkoi etelästä päin kuulua
kirveen iskuja. Apson kalaa perkaava puukko pysähtyi ja Ilpokin laski
käsistään pajumerran, jota oli siinä kalakeittoa odotellessaan nitonut.

— Siellä se nyt jo on, jota on tulevaksi pelätty, virkkoi Ilpo.

— Eikä kaukana olekaan. Säynätlahden poukamasta kuuluu kirveen iskut ja
kaatuvien puiden parahtelu.

— Niitä voi olla useampiakin.

Molempien miesten kasvolihakset olivat jännittyneet ja Apso puristi
lujasti kalapuukkoaan, hiljaa mutisten:

— Sanoinhan jo, ettei niiltä rauhaa saa. Parhaimman kalapaikan aikovat
anastaa.

— Lähden katsomaan, sanoi Ilpo.

— Menemme molemmat. Voivathan sinut vaikka keihästää yksin mentyäsi.

Saalis kätkettiin visusti ja toverukset lähtivät aseistettuna katsomaan
rauhansa häiritsijöitä.

Niitä ei ollutkaan yksi eikä kaksi, vaan kokonainen perhekunta.
Vaimokin heillä oli ja nuori tytär, joka iloisena laitteli havumajaa,
toisten hääriessä tuvan veistoksella, joka oli pantu alulle jo eilen,
vaikka toveruksilta oli jäänyt kirveen kalke kuulematta, ollessaan
lammen puolella pyydyksiään laittamassa.

Näreikön takaa katselivat Apso ja Ilpo tulokkaiden puuhia. Miehet eivät
olleet Laatokan rantamilta, vaan varmasti etelän eri heimoa. Molemmat
olivat rotevia ja riuskaliikkeisiä. Toinen kaatoi hirsiä ja veti
paikalle, toisen niitä veistellessä ja laittaessa kehälle.

— Heillä on naisensakin mukana, kuiskasi Apso. — Aikovat varmasti jäädä
pitemmäksi ajaksi.

Ilpo puristi tuimasti keihäänvartta.

— Olisipa vain yksi, niin... Nyt emme heille voi mitään. Säynätlahti
meni ja paljon muutakin.

— Jos olisi heitä pyytää hyvällä siirtymään. Voisimmehan sanoa, että
meitä on enemmän metsän takana asumuksillaan.

Varovasti kävivät miehet esiin. Molemmin puolin katseltiin epäillen
toisiaan.

— Onpa tullut kutsumattomia vieraita näille rannoille, virkkaa Apso.

— Valtaamaan meidän pyyntimaitamme ja kalavesiämme, jatkaa Ilpo.

Tuvan rakentajat vain hymähtävät.

— Ei ole kutsuen käyty ennenkään, eikä aiota lupaa kysyä nytkään, sanoo
vanhempi ja alkaa taas sovitella hirttä saumalleen.

— Onpa heillä komea tytär, sanoo Ilpo hiljaa toverilleen. — Tekisipä
melkein mieli sitä kesytellä.

— Vai sellaisiin sinä silmäsi isket, kun on eräpaikkojen menetys
kysymyksessä. Odotahan, kun sanon heille tiukat sanat.

— Etkä haasta heti riitaa, esteli Ilpo. — Näethän, että ovat meitä
voimakkaampia ja pyydämme heitä ensiksi sovinnolla jättämään nämä maat.
Elleivät siitä välitä, katsomme sitten, mitä olisi heidän kanssaan
tehtävä.

Toveriaan kuuntelematta läheni Apso tuvan kehää muutaman askelen ja
sanoi miehille:

Pahasti teitte, kun meidän kalavesillemme ja riistamaillemme tulitte.
Emmehän mekään ketään ahdistele, joka korvessa asuntopaikan itselleen
hankkii. Siirtykää pohjoisemmaksi, vaikka tämän veden toiseen päähän.
Siellä on kyllä tilaa teillekin, eikä entisiä erämiesten savuja
nousemassa.

— Emme lähde tästä minnekään, kun olemme tähän tupamme paikan katsoneet
ja sen kehän aloittaneet. Lienee tässä liikkuma-aloja teille niinkuin
meillekin ja jos sovussa soudetaan, on kalapaikkojakin riittävästi ja
riitaa pitämättä.

Ilpon olisi tehnyt mieli mennä rauhan kämmentä lyömään, niin kovin
mehevä oli tuon vaaleasuortuvaisen ja sinisilmäisen tytön hymy, mutta
Apso kiskasi häntä hihasta ja kivahti:

— Jääkööt siihen. Tulemme toiste suuremmalla joukolla ja silloin
pistetään nuotioksi hämäläisten tupa.

Miehet palasivat valmistelemaan kalakeittoaan, joka oli niin ikävästi
jäänyt kesken. Apson povessa kiehahteli vieläkin kiukku rauhan
häiritsijäin odottamattomasta ilmaantumisesta Säynätlahden pohjaan.
Ilpo hyrähteli siinä kalevalaistaan'sen enempää vieraan ilmestymisestä
välittämättä. Mies olikin sellainen hyvätuulinen, häilyvä hattara, joka
ei osannut pitää kiinni omistaan.

       *       *       *       *       *

— Kesä on tullut, ja erätoverit melovat haapiollaan pyydyksiään
kokemaan. Erämaan kesäaamu on ihanimmillaan ja runsaalla saaliilla
saavat veljekset täytellä ruuhensa.

— Näkyy tätä Ahdin karjaa olevan, vaikka naapurikin siitä osansa ottaa,
puheli Ilpo.

— On sen aikaa kun on, jurahti Apso, joka yhä kantoi kademieltä
Säynätlahden asuttajia kohtaan. — Kunhan tuossa pesivät muutamia
vuosia, niin et kehu saaliillasi.

— Suotta mutiset, naurahti Ilpo. — Aion tässä käydä heiltä pyytämään
tytärtään ehtoiseksi emännäksi. Mitäs siihen sanot?

— Että silloin saat jäädä sen kanssa yksinäsi. Minä en suvaitse naista
yhteiseen taloon.

Ilpo ei jatkanut, kun tiesi Apson kyllä sanansa pitävän. Ei kuitenkaan
malttanut olla kysäisemättä mielitiettyä illalla, kun taittoi
saunavihtoja samalta rannalta kuin tämä naapurin tytärkin.

Sai kuitenkin tältä jäätävän vastauksen, vieläpä kiellon, ettei tulisi
käymäänkään heidän maillaan ja vesillään.

Vihaisen vastauksen lähettää Ilpo tulistuneena tytölle ja myrtyneenä
rientää Apsolle kertomaan huonosta onnestaan.

— Johan sen sanoin, vaikka et uskonut. Lähden tästä heti hakemaan
heimoni miehiä, ja sitten katsomme, eivätkö lähde kutsumattomat vieraat
vesiltämme.

— En kiellä enää. Jään tänne majaa ja pyydyksiä vartioimaan, sanoi
Ilpo, istuen synkkänä tuvan portailla.

Muutamien päivien perästä palasi Apso neljä vetreätä miestä mukanaan.
Apson Aino-siskokin oli lähtenyt mukaan leivän leipojaksi ja tähän
ihastui Ilpo ikihyväksi.

— Kun ajamme hämäläiset täältä tiehensä, rakennamme lisää pirttejä ja
haemme nuorikot oman heimon tyttäristä, sanoi Apso.

— Tuomme hiehonkin ja mullikan ja siitäpä karjan alku ahoillemme.

— Ja kun emme unohda uhreja ilman, veden ja maan haltijoille, niin
hyväpä on täällä asuaksemme.

— Ellei taas etelästä joku voimakkaampi joukko tule meiltä
asuinsijojamme vaatimaan, sanoi Ilpo.

— Niille näytetään tietä pohjoisemmaksi, niinkuin Säynätlahden ylpeille
asujamillekin. Heillepä meidän on ensiksi lähtimet annettavakin ja
tehdään se nyt heti.

Vastarintaa tekemättä, mutta uhkaillen Ukon kostolla, lähtivät
hämäläiset Säynätlahdesta. Komean tyttären silmä välähti uhittelevasti
pihamaalla seisovalle Ilpolle.

— Vielä tätä kadut.

— Mitäpä tässä katumista. Ala vain suoriutua venheeseen, hämärikköjen
ylpeä tytär. Soreampi mielitietty minua jo kotipihalla vartoo.

— Siitä ei onnea sinulle, suhahti tyttö niskaa nakaten.

Uhkasanoja heitellen lähtivät toisetkin.

— Ette siinä tuvassa kauan lämmittele.

— Ettekä kalaa keitä näillä rannoilla. Kokemäen jokivarsilta uhkaa
tänne miehiä tulla korpia asuttamaan ja silloin lähdette.

Se uhkaus vähän painosti. Tosin ei tällaisella miesjoukolla
tappelematta lähdettäisi, mutta saattaisihan tulla lähtökin. No, sitä
ei sopinut jäädä miettimään.

— Toiset miehistä kaskeen ja toiset lisää tupia tekemään. Koetetaan
sitten mekö vai Kokemäen miehet täällä ollaan isäntinä, sanoi Apso.

— Ensin on kuitenkin käytävä kevätuhria tekemään veden ja maan
haltijoille.

— Niin, uhreja emme saa unohtaa. Ottakoon Ilpo jousensa ja kolkatkoon
korvesta, uhriotuksen maan haltijalle. Me toiset käymme kalaan ja
valmistamme veden Ahdille ja Vellamoiselle uhriaterian.




Kevätuhri.


Korkean vaaran ylimmällä huipulla, vanhojen riippakoivujen ympäröimällä
kentällä puuhaili kaksi ikämiestä suurta Ukon uhrijuhlaa valmistellen.
Tyvenenä lepäilivät järvien selät ja salmet. Kaakosta harvakseen
hengähtelevä tuuli veteli vain viiruja, suoria kuin viivottimella
vedettyjä, poikki ja pitkin selkien ja salmien, samalla koettaen
viilentää hiestävää keskipäivän kuumuutta.

Hikipäisenä puuhailivat uhrijuhlan valmistajatkin. Vanhempi
pitkäpartainen Ilpo heitti jo kivelle matalan, kirjaillun kallokkinsa
ja virkkoi toverilleen Juortanalle:

— Kovinpa se nyt hellittääkin päiväkulta. Kyllä näkyy, että Ukko suosii
juhliamme koskapa näin kauniin ilman eilisestä sateesta laittoi.

— Niinpä tuo on laittanut joka vuosi ihalaisen ilman juhliksemme,
virkkoi Juortana partaansa sivellen ja katsellen hyvämielisenä
ympäröiviä maisemia, joista välkkyvät; vedet vihannoivien metsien
lomasta puunsivat.

— Hyvän teki Ukko kesän, jatkoi vielä äijä, hänkin kallokkinsa
riisuen ja katsellen mukavan kiven istuakseen levähtämään. — Ruis
heilimöi parhaillaan ja ohrakin alkaa tähkiä, vaikka muutamia viikkoja
sitten vielä ohrakasket sauhusivat. Viljaa tulee, heinää ja kaikkea
kasvullisuutta enemmän kuin ennen ja siksipä mielen vetääkin iloiseksi.

— Suopeapa on ollut veden haltijakin. Ei ole kevätkalaa milloinkaan
saatu niin runsaasti kuin tänä kesänä, eikä ole sattunut riitojakaan
kalapaikoista. Kukin on saanut pitää omansa ja rauhassa pyytää Ahtolan
karjaa.

— Hyvä olisi, kun riistarauha säilyisi, virkkoi Juortana.

— Kuitenkin tuntuu minusta, niinkuin Hämeen miehet aikoisivat tänne
lohi- ja siika-apajoille. Olen unenkin nähnyt ja arpakannuskin sitä
sanoo.

— No sillä emme saa nyt edeltäpäin mieltämme vaivata. Ainapa niistä
sellaisista on voittajana selvitty ja selvittänee vastakin. Nyt on aika
uhrata Ukolle ja muille pienemmille haltijoille ja nauttia tästä kesän
kauneudesta.

Käki lensi uhrivaaran koivuun ja alkoi kukahdella.

— Mieluiseksipa näki Ukko uhrivalmistelut, koskapa lähetti lintunsa
kukkumaan, sanoi Ilpo.

— Mieluinenhan on uhri, kun on mieluisat valmistajatkin, naurahti
Juortana, tienoon tietäjä ja uhrien ja taikojen tekijä, hieman itseään
kehaisten.

Juortanasta olikin sukeutunut koko Saimaan seuduilla oleilevien
savolais- ja karjalaisheimojen uhripappi, jota käytiin kuulemassa
muulloinkin ei vain heimojen käräjissä, joita joka vuosi vietettiin
niinkuin uhrijuhliakin. Taidolla ja antaumuksella hoiti Juortana
tehtävänsä niin että sula sovinto oli aina eri heimojen välillä sekä
rauha ja onni kaukana toisistaan asuvien saloeläjäin ja eränkävijäin
majoissa.

Uhripitojen valmistajat laskeutuivat vaaralta vähän alemmaksi
aterioimaan, sillä ei sopinut haltijain lehdossa ja uhrisijoilla
ruokailla, vaikkapa ruuistakin vietiin osa uhriksi pyhien puiden
juurelle.

Mehevä kalakukko ja piirakka suli miesten suissa ja ilman moninaiset
tuoksut ja lintujen laulu tekivät ruokalevon suloiseksi.

Ilma oli vain ihanoitunut, kun miehet heräsivät. Käki kukahteli puussa
pään päällä ja mehiläinen surisi korvan juuressa.

— Oho, onpa tässä vielä aikaa uhrikansan kokoontumiseen. Mitäs jos
ruvettaisiin runoille ajan kuluksi? ehdotti Ilpo.

— Ihanahan on ilma ja luonto ylen korea, niin että mieli laululle
laseikse, myönsi Juortana.

— Mitäs jos laulaisimme Lemmin pojasta tahi Joukahaisesta?

— Tokihan tuota Väinämöstä laulaisimme, tietäjästä ja taikojasta, jonka
veroista nykyiset eikä vastatulevat sukupolvet nähne.

— Lemmen vuoksipa se Väinökin tietonsa ja taitonsa menetti, virkkoi
Ilpo.

— Niin teki, ja moni muu Väinämön jälessä. Mutta lauletaanpa seppo
Ilmarisesta ja Sammosta. Ne ovat partasuu urohien lauluja.

Miehet tarttuivat toistensa käsiin ja vuorotellen vetelivät Karjalasta
kulkenutta runolaulua:

    »Orjat lietsoi löyhytteli,
    väkipuolet väännätteli...»

Sillä välin alkoi keräytyä uhrikansaa vaaralle. Miehet kesäisissä
kirjaelluissa kauhtanoissaan, mukanaan jouset ja keihäät, jotka
Juortana taikoi kotipajassaan. Naisilla oli loistavat juhlakoltit ja
vasta kankaasta päästetty päähine ja heidän oli jäätävä uhrilahjoineen
vähän alemmaksi uhrikentän laitaan.

Jopa tulee Juortanakin Ilpon, apulaisensa, kanssa ja erinäisin
manauksin ja loihtuluvuin sytyttää uhrirovion, johon heitetään metsän
ja maan antia, pari kyyhkystä ja kimppu rukiin tähkiä.

Ilta on tyven ja savu nousee suorana patsaana hohtavaan avaruuteen.
Sitä pitää Juortana hyvänä merkkinä ja puhelee kansalle:

— Hyvin kelpaa Ukolle uhrimme, ja täydestä sydämestä sen hänelle
suommekin. On saatu parahiksi sadetta ja poutaa, vuoroin kumpaakin ja
hyvin on halmeemme tähkineet. Tapio ajoi talvella riistaa eteemme sen
kun erämiehet jaksoivat kotiin kuljettaa ja runsaammin kuin milloinkaan
ennen sai saksa miehiltämme nahkoja Teljän markkinoilla. Suopea on
ollut Ahtikin, jonka senkin on Ukkoa ylistä kuultava ja toteltava,
ja laumottain on vedenkarja uinut verkkoihimme. Ja kun aina vastakin
sovussa elämme ja kaikki pienet uhrit ja taiat ajallaan teemme, seuraa
onni meitä vastakin ja rauhassa saamme viljellä koskiamme, ja käydä
riistamaillamme ja kalavesillämme.

Nyt saivat jo naisetkin lähestyä uhripaikkaa ja tuoda antimensa.

— Hyvin olette tekin pikku-uhrinne tehneet ja taiat muistaneet, lausuu
Juortana heille. — Mielikki, metsän emäntä, Tapiolan kaunis antimuori
on hyvin karjojanne hoivannut. Niinkuin olen kuullut, ei ole yhtään
karjavahinkoa koko heimokuntien seutuvilla sattunut. Kotihaltijat ovat
niinikään saaneet lukunsa ja loitsunsa ja pienet saatavansa, koskapa
kukaan ei ole sairastanut ja kotien rauha on hyvin säilynyt. Kun
vastakin muistatte tehdä mitä olen neuvonut, on onni aina mukananne.

Naisilla oli mukanaan voi vakkasia, nauhan ja kankaan palasia,
piirakoita ja juustoja. Ne asetettiin Ukonpuun juurelle ja oksille,
ja kun vielä Juortana oli lukenut muutamia salaisia loitsujaan, sai
uhriväki lähteä alas Juortanan taloon, jossa juhlia jatkettiin ja
vietiin uhrit myöskin veden haltijalle ja hopeasolki pyhään lähteeseen.

Äsken oli Juortanan talon lohiapajilta saatu runsas saalis ja uhripapin
ehtoinen emäntä oli siitä valmistanut illallisen uhri väelle ja vielä
huomisen päivän pitoihinkin oli osa jäänyt. Aterian jälkeen vietiin
lohen pääluut kotikarsikkoon ja sittenpä saivatkin nuoret aloittaa
karkelon, vanhojen miesten lähtiessä saunomaan ja uhraamaan saunan
haltijalle.

Leppoisa mieliala kuitenkin särkyy, kun muuan erämailleen palaileva,
aikoinaan Taivassalosta pieniä pilojaan karannut ja nyt kotopuolessaan
käväissyt mies kertoo Auran suilta outoja uutisia.

— Julma sota on syttynyt Aurajoen suulla, kertoo mies rauhallisen
saunomisensa keskeyttäneille miehille.

— Ruotsin kuningas on tullut pyhän miehen kanssa kastamaan suomalaisia
ja joukottain on näitä kaatunut, kun eivät hyvin puhein suostuneet
kasteeseen. Piispa kuuluu aikovan tulla Kokemäen joelle saakka ja
mikäpä tietää, eikö tulle vielä tännekin.

Äsken reippaina juttelevien miesten saunavasta unohtui ja mieli kävi
mustaksi.

— Jos tosia haastat, niin eipä sitten onnen käki meille kauan kuku,
virkkoi Ilpo, pirauttaen vielä kiukaasta pohisevan äkälöylyn itselleen.

— Sitä se uneni tiesi ja arpakannuskin ennusti, sanoi Juortana. — Emme
kuitenkaan huoli pelkäämään ruveta. Ehkäpä Kokemäen miehet sellaiset
ristinkastajat käännyttävät. Pidetään huomenna käräjät, joissa
päätetään mitä on tehtävä, mutta nyt käydään juhlimaan ja yhdessä
oluthaarikat tyhjentämään valoisan yön kunniaksi.

— Olkoon se sitten uhrina näille kevätkesän öille.

— Olisi kuitenkin aseet käytettävä pajassa ennen aamunkoittoa,
esittelee Ilpo, joka näyttää olevan vielä huolestunut äsken
kuulemastaan uutisesta.

— Ne kerkiämme huomisiltanakin käyttämään, sanoo Juortana.. — Niille
onkin nyt luettava toiset luvut kuin ennen — siltä varalta, jos
ristinkastajat sattuisivat jousiemme jäntevyyttä kysymään.

Pihamaalla olivat nuoret hippasilla ja heidän reipas ilonsa sai
vanhemmatkin unohtamaan äskeisen huolensa ja pyhän pihapihlajan alla
tarinoimaan vanhoista vaino- ja eräretkistä.




Muuan partioretki.


Samoja oltiin suomalaisia, mutta ainainen oli viha Karjalan ja Hämeen
heimojen välillä. Hämäläiset olivat tulleet maahan merenlahden
poikki Virosta ja karjalaiset kiertäneet Laatokan ympäri ja sen
rantamilla enin osa heistä jäänytkin. Laajat erämaat olivat molempien
heimojen välillä, mutta silti eksyttiin vuorotellen toiset toistensa
pyyntimaille ja kalajärville ja siitä sai alkunsa veriset kahakat ja
vainoretket.

Eikä vielä sittenkään, kun erämaa vähitellen asuttui kalasaunojaan
rakentelevista molempien heimojen jälkeläisistä, riidat loppuneet, vaan
partioretkiä tehtiin melkein joka kevät tahi jos silloin jäi, niin
syksyllä jo poltteli veriä ryöstöretkille lähtö.

Kukapa tietää, hämäläisten vaiko karjalaisten puolelta nämä retket ensi
kerran saivat alkunsa, mutta kun alkuun oli päästy, niin viha synnytti
vihaa, kosto vaati kostamaan ja niin jatkui vuosisatoja paljon voimia
ja uhreja vaativat kahakat.

Äsken oli Vanajan Ilpolassa toimitettu Ukon suuret uhrijuhlat, joissa
uhrivanhempana oli toiminut vielä nuorekas, vaikka jo harmaapäinen
Ilpo. Hänet oli äsken manalle mennyt Juortana jälkeläisekseen
nimittänyt ja heimo sen hyväksynyt. Kesä oli kauneimmillaan ja
monipäiväisiä kekkereitä oli vietetty, kun takamailta tuotiin sana,
että karjalainen on tulossa hävittämään hämäläiskyliä ja on jo poroksi
polttanut erämiesten uudis-saunoja Suvilahden seutuvilla.

Sanoma tuli tälläkertaa yllätyksenä juhliville hämäläisille eikä osattu
ensin muuta kuin ihmetellä, että karjalaiset keskikesällä olivat
vainoretkelle lähteneet.

— Apuun sinne olisi lähdettävä, ennenkuin sieltä rintamaille ehtivät.
Kuuluu olevan heillä novgorodin ryssiäkin mukanaan ja siitä päättäen
heitä on suurempi joukko kuin ehkä aavistetaankaan, toimitti sanantuoja.

— Se on selvä, että kotisijoilleen niitä on lähdettävä käännyttämään,
sanoi Ilpo, juhlatuulet pois yltään karistaen.

— Olipa sekin nyt, kun parhaana lahnankutuaikana tulivat, sanoi joku
korvallistaan kynsien.

— Mikä heidät nyt ajoikin liikkeelle. Varmaan sieltä takamaan
kalasaunoilta nuoret yltiöpäät ovat hankikelin aikana vierailleet
Laatokan rantamilla ja nyt he sen lämpimiltään maksoivat.

— Ei ole muita retkiä tehty, kuin se mihin viime kevännä täältä lupa
saatiin ja jossa Etelä-Hämeen miehiäkin oli mukana, puolustelihe
sanantuoja. Ei hänkään kuitenkaan voinut mennä sanomaan, eikö
takamaiden rajoilta ehkä oltu hiihdetty karjalaisten asuntomaille,
koskapa jotain sellaista oli kuulunut.

— Olipa miten tahansa, ei ole nyt aikaa arveluun, vaan sukkelimmat
miehet kapulata kierrättämään ja ylihuomenna lähtee ensimmäinen joukko
liikkeelle ja toiset tulevat perässä, määräsi Ilpo, jolla oli nyt ensi
kertaa päällikön huolet niskoillaan.

Hidas hämäläisveri ei tälläkertaa tahtonut kuohahtaa
taisteluhaluiseksi. Olihan kesä kauneimmillaan ja Vanajaveden
poukamissa olisi ollut mukava kääriä parhaillaan kutevia lahnaparvia
verkkoihin. Yhtä hupaisaa olisi ollut kaskienkin kaataminen, kun
entiset oli saatu jo aikaisin kylvöön ja lupaavasti laihoamaan.

— Naisten hoiviin jää siis kalastus ja kaskenkaato, jurahti äskeinen
korvallisen kynsijä. — Kaipa sitä on lähdettävä, kun kerran karhu on
lähtenyt pesästään liikkeelle.

Jo tulistui Ilpokin siitä verkkaisuudesta, jolla lähtöä tuumailtiin ja
kivahti:

— Vieläkö arvelette, että olisiko muka lähdettävä, kun vainolainen
saattaa muutamien päivien perästä jo täällä rintamailla reuhata. Ei nyt
joudeta kaloja eikä kaskimaita miettimään. Ne asiat jääkööt naisten
hoidettaviksi.

— Siispä lähdetään jo huomispäivänä, ainakin osa miehistä.

Ja retki pitää laatia sellaiseksi, että yksintein taivalletaan
Novgorodiin asti.

— Niin juuri. Novgorodiin asti, ennen ei hellitetä. Eivät ne
karjalaisten retket ennen lopu ennenkuin annetaan isku itse pahan
sydämeen.

— Miten tuo käynee noin pitkälle retkelle lähteminen, kun ei ole
edeltäpäin varusteltu, arveli joku.

Sitä samaa mietti Ilpokin, mutta kun useampien sisu näytti nousevan
Hämeeseen jo aikaisemmin ryöstöretkiä tehneitä novgorodilaisia
rökittämään, ei hänkään vastustellut.

— Voidaanhan käydä sinnekin kun ensin on Laatokan rannoilla tehty
puhdasta. Jos joka talosta lähtee mies ja kaksikin suuremmista, voisi
osa heistä tulla vesitse Syvärinjoen suuhun, josta yhdyttäisiin matkaa
jatkamaan.

Ilpon vanhimman pojan, Osmon, mieli paloi matkalle, jollaiselle ei
ollut vielä ennen päässyt isänsä estelyn vuoksi lähtemään. Nyt häntä
ei enää pidättäisi mikään. Eilen oli hän Karjalan kävijäin retkistä
kuullut kerrottavan ja tällainen partioretki kangasteli hänen
mielessään satuhohteisena.

— Kuulehan, isä, anna minun lähteä jo huomisen miesjoukon mukana
retkelle, pyyteli Osmo posket hehkuvina. — Ethän tahtone miestä alle
minun jäävän ja saatpa nähdä, että osaan keihästäni käytellä vähän
sukkelammin kuin tuuletkaan.

— Samahan tuo on. Onhan sinun kuitenkin näihin retkiin totuttava ja
ehkä johdettavakin, kun minusta aika jättää. Lähde siis ja Pohdon
kanssa saatte yhdessä päällikkyyden miesjoukollenne siksi kun minä
täältä joudun.

Taisipa monen pellavapäisen ja sirkeäsilmäisen neitosen poskelle
pisara vierähtää juhlista erotessa, kun ne loppuivat näin ikävällä
tavalla, ja nuorukaiset lähtisivät taas vanhempien miesten mukana
sinne kahakoihin henkeään kaupalle. Ilpolan lähinaapurin Apsolan nuori
seitsentoistavuotias Lippokin viivästeli lähtöä ja näytti etsivän
tilaisuutta puhutellakseen Osmoa, joka touhusi miesjoukossa. Yhdessä
oli Osmon kanssa lapsuusleikit leikitty ja nykyisinkin ahkerasti
toisissaan käyty ja nyt Osmo ehken jäisi sille tielleen.

Lähtöä puuhaava Osmo huomasi Lipon odottelevan kainona häntä
puheilleen. Vielä äsken oli tyttö iloisimpana pyrähdellyt leikissä
hänen toverinaan lesken- ja pantinjuoksussa ja nyt seisoi siinä
lipakkaansa kärkiä katsellen.

— No, mitäs nyt... mistä surut? kysyi Osmo.

— Lähdethän sinne ja minulle taitaa tulla ikävä, sanoi tyttö avoimesti.

— Pianhan sieltä palataan kun on ensin karjalaisia ja ryssiä rökitetty.
Ehkäpä elojuhliin joudumme ja tuon sinulle sieltä silkit ja soljet.

Poikasen povessa kuohahti riemukkaasti. Tyttö oli aina iloisena
veitikkana kaarastanut pakoon kun hän alkoi puhumaan helliä sanoja
simasuulle. Jopahan nyt täytyi tunnustaa tunteensa, kun hänellä oli
sotaan lähtö.

Osmo katseli siinä rinnallaan kävelevän tytön vaalean hiussuortuvan
reunustamaa poskea ja ripsien raosta väliin välähtävää sineä. Sievä oli
tämä Lippo, kylän kaunotar ja kyllä kilpailtiinkin hänen suosiostaan,
mutta hänpä sen sai, eikä kukaan muu.

— Vähätpä minä karjalaisten soijista, kunhan itse terveenä tulet,
virkkoi tyttö.

— Tulenhan toki ja tulenkin uroksena takaisin. Kun vain sinä pysyisit
sillä aikaa minulle uskollisena.

Tyttö katsahti moittivasti nuorukaiseen. Tokihan tuo olisi pitänyt
tietää sanomattakin, ettei hän leikkitoveriaan unohtaisi.

Kättä puristaen nuoret erosivat ja Osmo kiirehti varustuksiaan
laittamaan.

Kymmenkunta miestä tulikin jo illan suussa Ilpolaan ja toisia yhtyisi
matkalla määrätyissä paikoissa. Puuhakkaana ja punakkana kääkersi
Ilpokin, neuvoen miehiä ja antaen monia ohjeita siksi kun tavattaisiin.
Verkkaliikkeinen metsänkävijä, Pohto-ukkeli hymähteli, tietäen taitonsa
näissä sotapuuhissa hyvinkin Ilpon taitojen veroisiksi ja sanoikin
Ilpolle:

— Olehan huoletta. Kyllä siellä osataan... Kunhan vain itse joudut
miestesi kanssa matkalle.

Kesäyön kuulteessa taivalsi miesparvi kumisevia kangaspolkuja, väliin
painuen nevojen askelpuille ja lehtoihin, joissa uneksiva rastas
soitteli yövirsiään. Keveät kantamukset olivat miehillä, välemmin
joutuakseen. Ilpon taikoma keihäs kädessä ja tappara vain vyössä ja
muutamilla äitimuorin antama taikapussi kaulassa piikkopaidan alla
vaaroista varjelemassa.

Seuraavan päivän iltapuolella joutuvat miehet takamaan uudisasutuksille
ja varovasti lähestytään mahdollisia vihollisen lymypaikkoja.

Siitä ei kuitenkaan näy jälkiäkään vielä ja melkein pettyneinä
asettuvat miehet Jurkan, Vanajasta muuttaneen erämiehen asunnolle
lepäämään ja murkinoimaan.

— Onhan täällä taas karjalainen käynyt, vaikka ei näillä pihoilla ja
vankejakin vienyt, selittää Jurkka puuhakkaana kantaen suolalahnaa ja
ruislimppua pöytään.

— Outokaisesta olivat vieneet tyttären, karjan, ja muutamat miehet jo
aikoivat heti jälkeen kyökätä, mutta ovat odotelleet sieltä rintamailta
apua.

— Vai jo taas veivät naisiakin, kuohahteli Pohto, jolta kerran oli
näin mielitietty viety ja rääkätty hengettömäksi, ja joka tällaisten
uusiutuessa vannoi kostoa karjalaisille ryöstäjille.

— Niinpä lähdemme painamaan edelleen yötämyöten, ettei ehdi meidän ja
räähkäin välimatka kovin suureksi revetä, sanoi Osmo.

Puoliyössä tavattiin jo saunojen ja tupien raunioita, ja ryöstön
kärsineitä miehiä liittyi mukaan matkueeseen.

— Eivätpähän meiltä suuria saaliita saaneet ja aikomus heillä lienee
ollutkin sinne varsinaisiin hämäläiskyliin, mutta jostain kuuluivat
tiedon saaneen, että miehissä sieltä vastaan lähdetään, niin olisivatko
takaisin pyörtäneet, vaiko jossain odottaisivat yhteen iskeäkseen,
kertoi joku miehistä.

— Niin mutta ellei vihollista väliltä tavata, painetaan heidän
kotisijoillen ja kun jälkijoukot joutuvat, niin jatketaan matkaa
paremmille saalispaikoille.

— Semmoinen on päätös, että isketään kerrankin suonta Novgorodin
ryöstäjäruhtinaista.

— Vai sinne asti... eikö tuo riittäne kun risteillään Syvärin suilla ja
Laatokan rantamilla, arveli joku.

Sitä mieltä oli Pohtokin, kun tiesi, että vain muutamia Novgorodin
miehiä oli ollut mukana ja heidän kaikkien retki Hämeeseen näytti
epäonnistuneen. Aikoi mielipiteensä esitellä vasta Karjalan kylillä kun
ensin olisi siellä kylliksi selvää tehty ja miehet saaneet kuumemmat
verensä asettumaan. Mikäpä tiesi minkälaisia sotavoimia Novgorodin
ruhtinailla oli.

Kun vihollista ei löytynyt, jäätiin päiväksi odottamaan toisia ja
sittenpä voitiin jo hyökätä ensimmäiseen karjalaiskylään. Se sattuikin
olemaan karjalaississin, Tuiran, kotikylä ja sitä ei säästetty. Tuira,
luihu-silmäinen partaniekka saatiin vangiksi ja Osmo tiukkasi häneltä
Mariaa, ryöstettyä hämäläistyttöä.

— Sano mihin olet hänet saattanut tahi muuten kirimme köysiäsi.

Saatiin tietää että tyttö oli naapurikylässä, erään Uhmanan orjana ja
sinne vietiin Tuirakin, herättämään pelkoa karjalaisissa.

Uhmanan kylässä rukoiltiinkin armoa, ja Osmon lempeä mieli alkoi
taipua. Hänestä oli vastenmielistä ylivoimaisena hyökätä toisten
kimppuun, vaikkapa nämä olivatkin monta hävitysretkeä Hämeen kylille
tehneet.

— Mitä me heidän hengellään... sanoi hän Pohdolle. — Otetaan Uhmana
vangiksi ja katsotaan vähän, mitä heillä on aitassaan ja sillä hyvä.

Pohto naurahteli, hänkin epätietoisena, miten olisi tehtävä.

— Eipä taida tulla sinulle päällikön luontoa. Eikähän sitä ole
isässäsikään. Toista oli Juortana, kun karjalaiskylille pääsi.

Otettiin mitä saatiin ja voitiin mukana kuljettaa, ja sillä ehdolla
säästettiin karjalaisten henki ja asumukset, etteivät nämä enää koskaan
tulisi hämäläiskyliin.

Näin samoiltiin Syvärin suulle, johon oli jälkijoukon määrä soutaa
suurilla sotavenheillä. Karjalaisten sissijoukko oli kuitenkin ehtinyt
heitä ennen ja tulinen tappelu oli jo käyty hämäläisten kanssa, jotka
henkihieverissään haavojaan hoitelivat.

Olihan annettu vastaankin ja karjalaiset olivat sukkelasti hävinneet
kuultuaan apua tulevaksi hämäläisille.

Pohteissaan käkkerehti Ilpokin ja valitteli retken epäonnistumista.

— Yhdessä joukossa olisi pitänyt kulkea, mutta maataivalta. Kun nähtiin
tämä meidän laivue, oli rantakylien asukkaiden hyvä kuljettaa sanaa
sisseille ja tässä sitä nyt ollaan. Monta miestä taas meni.

— Ja me kun säästimme karjalaisten henkiä, eikä edes taloja poltettu,
naurahteli Pohto.

— Siinä on päälliköitä! intoutui Ilpo. — Kelpaa heidän nyt siellä
naureksia partaansa ja kahta suuremmalla voimalla hyökätä Hämeeseen.
Voi raukkoja miehiä!

— Oletko muka itse etevämpi, kivahti Pohto. — Juortana olisi puolella
väellä lyönyt sellaiset joukot. Eivätkä hänen aikanaan uskaltaneetkaan
vierailla meidän kylillä kovin usein, niinkuin ehkä nyt tekevät.

— Olisitte pitäneet siitä huolen, ettei olisi jäänyt vierailijoita.

— Tämä Osmohan se alkoi, säälitellä poloisten henkeä. Tytön ryöstäjän
kuitenkin vangitutti, mutta tyttöräivä taitaa olla siitä enemmän
suruissaan.

Alakuloisena näytti Marja tosiaankin istuvan erillään muista. Uhmana
oli kohdellut häntä hellävaroen ja sanonut ottavansa taloonsa
emännäksi. Yönuotiolla ollessa antoikin Uhmana tytölle merkkejä, että
tämä aukaisi hänen siteensä. Ilpo tahtoikin kuulla mitä tyttö oikein
arveli vapautuksestaan.

— Mitä olisit tehnyt, jos ei miehemme olisi sinua vapauttaneet? kysyi
hän tytöltä.

— Jäänyt sinne, missä olinkin.

— Tuota... mitenkä?

Vanajan tuuheapartainen heimopäällikkö heristi korviaan, siksi oudolta
kuului tytön vastaus.

— Jäänyt Uhmanan luokse, sammalsi tyttö. Ei hän minulle pahaa tehnyt.

— Taisi pitää hyvänäkin?

— Niin.

Ilpo naurahti, mutta samassa jo hänen sisunsa kuohahti:

— Tiedätkö, että hän on sinun ja meidän kaikkien vihollinen ja sen
mukaan kohdeltava. Omaisesi surevat sinua ja...

— Eivät ne minusta välitä, keskeytti tyttö.

Ilpo sai utelemalla tietää, että tytön äitipuoli oli kohdellut häntä
huonosti ja isäkään ei hänestä taitanut välittää.

— Tuhma tyttö olet ja nyt sinut kotiin viemme. Tokihan sinun pitäisi
heimosi puolesta vihata karjalaisia.

— Älä toru tyttöä, karjalainen on hänet loihtinut, sanoi Pohto. — Ei
tämä ole ensimmäinen kerta kun ryöstetyt naiset on lumottu. Ja tämä nyt
sikseen ja pohtimaan, käännymmekö takaisin vai jatkammeko Novgorodiin.
Viisainta olisi jättää se retki ja palatessa vähän höyrytellä
karjalaiskyliä ja vannotella heitä pysymään kotonaan.

— Niin on minustakin selvintä. Hyvä kun näillä vaurioilla selvitään
ja suoraan sanoen näin meidän kesken: on parempi puurtaa siellä
kotivesillä ja kaskimailla kuin rämpiä näitä vaivaloisia matkoja.

Pohto hymähteli. Sotaisemmat miehet murahtelivat pahasti, mutta
Ilpo touhusi paluumatkalle lähtöä ja laittoi sotaisammat maitse
karjalaiskylien kautta kotiin, itse poikansa kanssa astuen
venheeseensä, hoputtaen toisia matkaan.

— Ottakaa karjalaisilta mitä saatte ja menetelkää miten haluatte. Me
menemme jo suorinta tietä kotisatamiin.

— Mene vain Ilpolan saunan lavoille, huudettiin hänelle.

— Sinne joutaa semmoinen sotapäällikkö.

Nämä huomautukset karmivat uuden heimopäällikön mieltä ja palauttaen
veneensä rannalle sanoi kipakasti:

— Vielä sitä käydään Novgorodissakin, mutta silloin pitää olla suurempi
joukko. En minä ainakaan uskalla kourallista miesjoukkoa ajaa suoraan
surman suuhun.

Sanoi ja käski miehet soutamaan.

Toisetkin soluivat takaisin karjalaiskyliin ja pitivät siellä kestiä
viikkomäärin, karjalaisten nöyränä heille herkkujaan kantaessa.
Päälliköt olivat vankina ja uusia ei ollut vielä, mutta tulisi ehken
vielä olemaan. Siltä näytti Karjalan miesten veristävät silmät.

Venekuntalaisten matka joutui myötätuulessa ja ennen kuin osattiin
odottaa, palasivat miehet omaisten luokse. Tuli asiaa Aapolan
Lipollekin Ilpolaan ja iloisesti hymyillen tervehti kaunokainen
sotaurostaan. Osmo, kertoi säästäneensä karjalaisten hengen ja
asunnoita ja sai tytön hyvästä mielestä punastumaan.

— Siinä teit oikein. Silloin kun tänne hyökkäävät, ei voine heitä
säästää, mutta lähteä sinne hävittämään on yhtä raaka teko kuin
heidänkin.

— Et siis naura tällaiselle sotasankarille?

— Olet suurempi sankari kuin ne, jotka surmaavat. Sinun hyvyyttäsi
varmaankin muistavat karjalaiset ja antavat olla meidän rauhassa.

Tytön silmissä läikähteli lämmin loiste ja se oli paras palkinto
pojalle. Hänenkin mielestään oli parempi lempeydellä rakentaa rauhaa
kuin raudalla.




Pyhä risti.


Runsaasti oli keräytynyt Aurajoen suuhun kauppasaksojen laivoja ja
heidän kanssaan vaihtokauppaa harjoittavia etelä-hämäläisiä. Turun
uutterat porvarit lastasivat veneisiinsä suolaa ja rautaa ja koreita
Saksan verkoja. Ja heidän kanssaanpa saksalaiset varsinaisesti kauppaa
hieroivatkin, vaikka muuten oli tultu tänne Auran satamaan laivoja
katsomaan.

Kaupanteko kuitenkin keskeytyi kun yhtäkkiä vireän etelätuulen
painamana komea Ruotsin laivue pöllähti sataman suulle.

— Viikinkilaivue tulee!

— Ruotsin ryöstäjät ovat taas täällä!

— Tavarat kokoon ja pakoon kiireesti!

Tämän tapaisia huudahduksia alkoi kuulua väkijoukosta, joka alkoi
myöskin hajautua eri suunnille. Porvarit sukivat kiireesti venheensä
lähtökuntoon ja alkoivat kiskoa niitä ylöspäin.

— Kuninkaan laiva on mukana!

— Itse Pyhä Eerikki on lähtenyt liikkeelle!

— Nyt sitä saadaan taas tapella!

Nämä lausuttiin puolittain kuiskaamalla ja hiljaiset hämäläiset
katselivat, olisiko lähdettävä vai jäätävä katsomaan.

— Tulevat verottamaan, mutta vähäisiksi ne verot nyt jäävät
tälläkertaa, köhisi sattumalta Auraan toisten hämäläisten mukana tullut
Jurkka, heimopäällikkö. Tämä komealta ja sotaiselta näyttävä mies oli
parin muun miehen kanssa tullut ostamaan visbyläisiltä laivureilta
aseita ja latonut ne jo venheisiinsä, jotka hiljaa liukuivat jokisuusta
ylöspäin.

Mietteisiinsä kävi kuitenkin Jurkkakin, kun saarten takaa ilmestyi
näköpiiriin yhä lisää laivoja ja entisistä purkautui satoja sotilaita
rannalle.

Hämeen miehet neuvottelivat keskenään. Olisivat joutaneet turkulaiset
itse hoidella vieraansa niinkuin olisivat voineet, mutta kaipa
tässä oli heitä autettava. Hiki alkoi helmeillä naapukkapäisien,
lammasnahkatakeissa kesälläkin liikkuvien hämäläisten otsalta ja joku
jo taisi kirotakin, kun tuli lähteneeksi suolan hakuun ja joutui näin
pahaan pinteeseen.

Erik Pyhän joukkojen keihäät ja kilvet välkähtelivät auringossa ja itse
pyhä piispa Henrikkikin komeat saattueen kera tuli ulos laivastaan.
Ruotsalaiset eivät ymmärtäneet maan kieltä ja tuotiin sana, että
kuningas ja piispa haluavat jonkun kauppaporvarin tulkikseen.

Vikkelä visbyläinen laivapoika joutui kuitenkin tähän toimeen ja
selitti kansalle kuninkaan tarjoavan suomalaisille rauhaa, mutta
vaativan heitä ottamaan pyhän ristin kasteen.

Jäykät hämäläiset katselivat kuninkaan, piispan ja sotaväen loistavia
pukuja, joissa jokaisessa oli pyhä risti kuvattuna. Se oli piispa
Henrikilläkin kädessä ja hän osoitti sitä kansalle, samalla puhuen
jotain lempeällä äänellä.

Kaupaan kalastajia sattui olemaan myöskin näillä markkinoilla ja
he kertoivat kyyräileville hämäläisille, että piispa Henrik oli
heidätkin kastanut ristin uskoon, eikä mitään pahaa ollut siitä heille
seurannut. Turkulaisetkin olivat jo aikaisemmin kuulleet ristin uskosta
ulkomaisilta kauppiailta ja muutamat jo palvelivatkin ristin Kiesusta
suurimpana haltijanaan.

— Mitä tehdään? kyselivät hämäläiset päälliköltään.

— Ei suostuta vieraan vallan alle, eikä heidän kasteeseensa. Olette
nähneet omien haltijain auttavan, mutta mistä tiedätte näiden
ristinkastajain haltijoista. Aseet käteen joka miehelle ja taisteluun.

Kun Visbyn laivapoika oli selittänyt, etteivät ainakaan salolaiset
taivu kasteeseen, antoi kuningas piirittää väkijoukon ja kohta riehui
taistelu kuumimmillaan. Ylivoiman edessä täytyi jäykkäniskojen
suomalaisten taipua ja alttari rakennettiin Kupittaan lähteelle, jossa
pyhä kastetoimitus aikoi.

Kiireesti lähtivät hämäläiset kotimatkalle ja suoraa päätä pyhässä
lähteessä pesemään pois ristin kasteen.

Heimon käräjissä, joka heti pidettiin, päätettiin, että jokainen
palvelee entisiä haltijoitaan niinkuin ennenkin ja varustautuu uusien
ristisoturien hyökkäysten varalta.

— Entä jos ristin Kiesus onkin voimakkaampi haltija? uskalsi joku
arvella Jurkalle.

— Älä puhu siten... joudut Ukon vihoihin, ja niistä et pääse
minkäänlaisilla loitsuilla, sanoi päällikkö.

Erik Pyhä majoittui sotureineen Turkuun ja Henrik piispa kastoi
ympäristön kansaa ja toimitti joka sunnuntai messun, johon varsinkin
naisväki mielellään otti osaa. Kuningas oli retkeensä tyytymätön.
Olihan saatu tapellen toimittaa ensimmäinen kaste ja niskurit uhkasivat
jatkaa entisiä pakanallisia tapojaan.

— Tämän maan pakanat ovat jäykkäniskaista väkeä, puhui kuningas piispa
Henrikille. — Kovin kourin sinun täytyy heitä kohdella ja meidän
valtamme tueksi rakennuttaa linna tähän Aurajoen varrelle. Me lähdemme
pois ja jätämme sinut tänne käännytystyötä jatkamaan ja turvaksesi
jätämme me tänne puolet sotajoukostamme, ja jos lisää tarvitset, on
sitä sinun meiltä pyydettävä.

— Tahdon tehdä parhaani tämän jäykän kansan hyväksi ja toivon voivani
lempeydellä heitä enemmän, käännyttää kuin ankaruudella.

— Siinä erehdyt, piispa. Sinun on armotta hävitettävä heidän pyhät
lähteensä, lehtonsa ja uhripuunsa sekä julistettava, että se on Pyhän
isän ja meidän tahtomme.

— Sen voin kyllä tehdä, mutta kuningas ymmärtäköön, miten vaikeata on
tehdä käännytystyötä ja saarnata Kristuksen oppia, kun ei osaa maan
kieltä, eivätkä he ymmärrä mitään meidän kielestämme. Tiedän kuitenkin,
että minun jälkeeni on tuleva tänne minun työtäni jatkamaan miehiä,
jotka osaavat maan kielellä julistaa ristinoppia ja silloin vasta
voidaan tämä kansa käännyttää pakanuudesta.

— Tahtoisitko, että meidän pitäisi määrätä sinulle maan kieltä taitava
apulainen, kiivaili kuningas. — Sellaista meidän on vaikea hankkia,
mutta voimmehan asiata miettiä. Nyt kuitenkin on sinun tehtävä mitä
olemme määränneet, ja minun on aika lähteä täältä pakanain maasta. Mitä
pikemmin saataisiin maan väestö tunnustamaan uutta oppia, sitä välemmin
saisi maamme rannikko rauhan heidän hyökkäyksiltään.

Piispa Henrik hymähti. Erik Pyhä luuli voivansa muutamissa vuosissa
käännyttää harvaan asutun maan asujamet, vaikka siihen todennäköisesti
tarvittiin ehkäpä vuosisatojakin.

Kun kuningas oli osan sotaväkensä kanssa poistunut, ja sitä ennen
pystyttänyt Kupittaan lähteelle ristin valtansa merkiksi, käytiin sitä
taikaesineenä palvomassa. Taisipa joku tuoda uhrilahjojakin Henrikin
pyhälle ristille.




Rangaistus.


Nousiaisten piispantalon virkahuoneen ikkuna oli auki ja kesäisen
keskipäivän tuuli heilautteli Tuomas-piispan rapisevia pergamenttejä
ja keskelle pöytää auki jäänyttä paavin kirjettä, jonka lähetti oli
muutamia päiviä sitten tuonut Nousiaisiin. Tuomas-piispa koetti kyhätä
kokoon kirjettä Upsalan arkkipiispalle, kertoen nyt lähtevänsä sotaan
Novgorodia vastaan ja toivoen pikaista apua Ruotsista.

Sotainen Tuomas-herra oli niin innoissaan, että haukankynä pyrki
töksähtelemään eivätkä ajatuksetkaan oikein pysyneet koossa. Ne
lipsahtivat yhtämittaa Turkuun, jossa laivoja varustettiin kiireesti
retkeä varten ja odotettiin häntä joka hetki saapuvaksi.

Kirkon asiat olivat taas Suomessa päin honkia, karjalaiset yhdessä
novgorodilaisten kanssa tekivät tiheään ryöstöretkiä Hämeen alueille
jopa etemmäksikin ja vaikka hän oli koettanut kaikin keinoin lujittaa
kirkon valtaa maassa, ei se ottanut onnistuakseen. Kun väestö ei saanut
hallituksen suojaa ryöstäjiä vastaan, luopui se ristin uskosta ja alkoi
palvella entisiä haltijoitaan.

Paavi olikin lähettänyt useita kirjelmiä hänelle asiasta ja nyt
viimeksi määrännyt piispa Tuomaan lähtemään sotaretkelle Nevajoen
suulle, luvaten retkeä tukea kaikella tavalla.

Tuuli pyöräytteli papereita pöydällä, mutta innoissaan ei Tuomas-piispa
muistanut sulkea ikkunaa. Sieltä pörisi sisään mehiläinen ja horjahti
jotenkuten piispan musteastiaan ja lähti siitä kömpimään suurella
vaivalla laaditulle Upsalan piispan kirjelmälle.

— No mikä sinä luulet olevasi, joka tulet minun asiakirjojani
laatimaan, kuohahti Tuomas ja huitasi mehiläisen menemään. Paperi oli
kuitenkin piloilla ja harmin puna kohosi piispan ryppyisille kasvoille.
Saarnaajaveli Pietari kuuli piispan hyräilevän kasvimaalla ja tälle
huusi Tuomas avonaisesta ikkunasta:

— Tule laatimaan nämä kirjelmät, me emme jouda enää tällaista
näpertelemään.

Vakava, sileäksi ajettu munkki Pietari hymähti, nähdessään mehiläisen
jäljet ja sen johdosta Tuomaan ärtyneet kasvot.

— Minkä merkkejä nämä ovat? kysyi hän piispalta, johon piispa melkein
äkäisesti tokaisi:

— Mehiläisen! Kirjoitat sen pian puhtaaksi ja toisen melkein
samanlaisen Kalparitarien veljeskunnalle Viroon, sillä lisäyksellä,
että heti on hyvin aseistettu joukko lähetettävä Nevan suulle meitä
auttamaan.

— Huono enne, tuo mehiläisen vierailu, virkkoi saarnaajaveli, ryhtyen
kirjoittamaan.

— Miten niin ja minkä enne? Tämän retkenikö? kivahti Tuomas.

— Vaikkapa senkin. Suuri sotaväki pitäisi olla Novgorodin mahtavaa
Jaroslovia vastaan.

— Suuri... mistä minä sen suuremman otan kuin ne pari tuhatta miestä,
jotka parhaillaan valmistuvat matkaan. Pitäisikö minun jättää sinun
mielestäsi koko retki sikseen, häh?

Tuomas saapasteli kiivain askelin lattialla.

— Ainakin siirtää retki tuonnemmaksi, kunnes lisäjoukkoja tulisi
Ruotsista ja Liivinmaalta.

— Ja sitten hänen pyhyytensä paavi pommittaisi minua yhtämittaa
kirjeillään. Ei, nyt minä lähden ja lopetan sen Nevan suun mätäpaiseen,
puhkaisen sen pohjia myöten ja sitten kiristän hämäläisetkin entistä
tiukemmalle. Kun palaan, saat lähteä soturien! kanssa Hämeen perukoille
ja aina Suvilahteen saakka ja tuoda kaikki niskurit Turun linnaan.
Jolleivät lakkaa noituudestaan ja pysy pyhän kirkon yhteydessä,
mädätköön heidän luunsakin Turun linnan pohjaholveissa. Mitä olet
siinä, Saarnaaja-Pietari, niin epäilevän näköinen, häh?

— Enpä erikoista... luulisin vain lempeydellä ja rakkaudella teidän
armonne paremmin voittavan tämän, jäykkäniskaisen kansan.

— Vai sillä...! käskisi mokomia petoja lempeydellä kohtelemaan!
Pelkäämään heidät on saatettava kurilla ja ankaruudella, muuten pian
tekevät kirkon päämiehelle samoin kuin Henrikillekin. Saarnaa sinä
Pietari lempeydellä, jos haluat, ja se kai kuuluukin paremmin sinulle,
mutta minä edustan esivaltaa ja esivalta ei saa miekkaa hukkaan kantaa.

       *       *       *       *       *

Komea oli laivue, jolla Tuomas-piispa lähti Novgorodin ruhtinaita
hätyyttämään. Sukkelaan sukeni matka myötätuulessa ja kohta sai tuikea
Tuomas iskeä yhteen Nevan suulla liehupartojen kanssa.

Huonosti kuitenkin kävi. Tuomas-piispan vähäinen joukko lyötiin hajalle
ja murtuneena miehenä sai piispa palata joukkonsa rippeillä Karjalan
ristiretkeltä.

Päästyään väsyneenä piispanasuntoonsa, alkoi Tuomas laatia eronpyyntöä
paaville ja sitä vaivalloisesti tuhertaessaan puheli itsekseen:

— Rangaistus se oli minulle omasta ankaruudestani, joilla pakanoita
olen kohdellut. Pietari-veli on ehken sittenkin oikeassa.

Saatuaan eronpyyntikirjeensä valmiiksi, tapasi taas kiukku sotaisen
kirkkoruhtinaan ja terävästi käski hän sihteerinsä istumaan vuorostaan
pöydän ääreen ja laatimaan kirjelmät samoille, joilta ristiretkelle
lähtiessään oli apua pyytänyt.

Sattuu olemaan sukkelampi hanhensulan käyttäjä kuin Pietari-veli ja
äkäisiä ovat Tuomas-piispan sanatkin, jotka paperille piirtyvät.

— Joko kirjoitit, että jätän tämän susien maan ja lähden Kristuksen
haudalle vaeltamaan, kysyy piispa ja jatkaa saneluaan:

— Määrätköön Pyhä Isä herroista kenen tahansa paikalleni ja pian on
näkevä, ett'ei täällä mitään synny, ellei Karjalaa ensin kukisteta. Sen
olisin nyt tehnyt, mutta melkein tyhjin käsin olisi se minun pitänyt
suorittaa, kun arvoisa velikään ei suvainnut pikaista apua lähettää.
Mutta maksetuksipa tämä laiminlyöntimme siellä meren takana voi tulla,
sillä kukapa takaa, eikö taas pian novgorodilaiset pistäydy siellä
savustamassa herroja, jotka rauhoinaan antavat pakanain päästä voitolle
Suomen kristillisessä seurakunnassa.

Piispa Tuomas raapusti nimensä kirjelmien alle ja antoi ne lähettien
perille saatettaviksi.

— Jo nyt saat avata ikkunan ja päästää raitista ilmaa sisään, sanoi
piispa sihteerilleen. — Minun puolestani saa nyt vaikka mehiläinenkin
tulla jatkamaan.

Hoikkasäärinen luostariveli katseli ihmeissään herraansa, oudoksuen
tämän puhetta mehiläisestä. Eipä hän tietänyt, että Pietari-veli oli
kerran piispan papereita rähjännyttä mehiläistä pitänyt onnettomuuden
enteenä.




Ilta Kuusistossa.


Keskikesän unettava hiljaisuus ympäröi joka puolelta Kuusiston
piispan linnaa. Väliin hilpeään leikkiin heräävät Piikkiön lahden
pikkulaineet läpättivät vain rantapengermän juurelle ja pyykinpesijäin
karttu paukahteli silloin tällöin rannassa. Tähän paukkeeseen
heräsivät valleilla torkkuvat vahtimiehetkin, mutta eipä kuitenkaan
torventoitottaja Haakon, joka kuorsasi niin että jyrinän olisi luullut
kuuluvan linnan pihalle, jossa hänen armonsa Suomen piispa, Maunu
Tavast oli äsken kävellyt.

Vahtimiehet olivatkin loikoneet nurmettuneella vallinharjalla
koko päivän, nauttien kauniista ilmasta. Heidän täytyi olla tässä
tavan vuoksi, sillä eihän nykyään vartijoita tarvittu muuhun, kuin
korkeintaan vieraiden tulosta ilmoittamaan linnaan ja torventoitottaja
Haakonille. Rauha oli maassa ollut jo pitemmän ajan ja kaikki edistyi
ja kukoisti mahtavan Maunu Tavastin käden alla.

Äsken juuri oli käynytkin useita vieraita Kuusiston linnassa. Lähettejä
Ruotsista ja Turusta. Vielä äsken oli hänen armonsa ottanut vastaan
lähettilään Raisiosta, jonne parhaillaan rakennettiin piispan tahdosta
maan ensimmäistä nunnaluostaria.

Vahtimiehetkin jutustelivat siinä joutessaan kaikkialla kunnioitetun
isäntänsä suurista ansioista Suomen kirkon päänä ja valtiomiehenä. Sitä
juttua riitti melkein joka päivä, mutta eipä ollut nyt sotaretkistä
puhumista, kun venäläisetkin pysyivät omalla puolellaan ja Karjalakin
koetti elää sovinnossa Hämeen kanssa.

Maunu Tavastin aika oli ollutkin Suomen seurakunnalle yhtämittaista
nousun aikaa. Kirkkoja rakennettiin ja yhteiskunnallisia oloja
järjestettiin. Köyhät ja sairaat saivat avustusta ja kansa alkoi
suorittaa papistollekin kymmenyksensä napisematta.

       *       *       *       *       *

Turun linnan lähetti palasi piispan puheilta ja pysähtyi vallin
juurelle laskeutuneiden vahtimiesten kanssa juttelemaan. Vanhempi
hilporimies oli toimittanut paikan Yrjö Pietarinpojalle piispan
palvelukseen, ja tämä katsoi nyt velvollisuudekseen kertoa vanhuksille
hieman Turun uutisia.

— Nyt Turussa vasta komeata on, kun tuomiokirkko on uusittu ja pappeja
lisätty. Minäkin käyn joka kerran piispan messussa, vaikka olenkin
tällainen huikarinen.

— Vai jo tuomiokirkon laajennustyöt ovat päättyneet, sanoi
Jönni-vanhus. — Pitääpä tästä lähteä sitten ensi piispanmessuun
minunkin. Ja mitä siihen tulee, että sinä käyt siellä piispan
messuissa, taitaa se olla vähän niinkuin tarpeellistakin. Hänen armonsa
kyllä huomaisi poissa olosi ja taitaisitpa tuiskahtaa pois tärkeältä
paikaltasi, johon sinut puuhasin.

— Asemieheksipä tuota vain puuhasitte. Itse tässä olen melonut vähän
ylemmäksi. Sitä kun yrittää oikein todenteolla niin pääsee aina
eteenpäin.

— Ja mitä muuta kuuluu Turkuun?

— Kuuluuhan sinne muutakin. Oiavi-maisteri, hänen armonsa
kasvattipoika, on palannut ulkomailta ja lienee jo tulossa tänne
Kuusistoon. Sitäpaitsi näin tuolla linnassa Annan, Lepaan neidin, ja
luulenpa hänenkin olevan hyvillään Olavi-maisterin tulosta.

Keskustelu taukosi kun vallilta törähti Haakonin merkkitorvi.

— Kas, johan kuorsaaja on herännyt.

— Ja ilmoittaa varmaan Olavi-herran tulosta.

— Poika, ota hilporisi ja käykäämme vallille. Ja rauha kanssasi, Yrjö
Pietarinpoika.

       *       *       *       *       *

Linnan vierassalissa oli valmistettu kuuluisan vieraan tuloa varten
ja Maunu Tavast istui avatun ikkunan ääressä, nauttien kesän
kauneudesta ja omista onnellisista unelmistaan. Äsken oli Lepaan
jalosukuinen Anna-neiti, hänen nuoruutensa ystävä, lupautunut uuden,
Raision birgittalaisluostarin abbedissaksi. Hänen kauan hautunut
unelmansa oli nyt toteutumassa kun maan entiset, fransiskolais- ja
dominikolaisluostarit, saisivat tämän uuden sisarluostarin lisäkseen.
Tämän lisäksi vielä hänen rakas poikansa palasi kuuluisana miehenä
kotimaahan, ja tänä ihanana suvi-iltana Kuusistoon.

Maunu Tavast hengitti mielihyvin piispansaliin kannettujen nuorten
koivujen tuoksua.

Martti, piispan kaniikki näyttäytyi ovella.

— Martti, eikö jo pian näy venhettä Piikkiön lahdella?

— Kyllä, teidän armonne, se laski juuri rantaan.

— Onko kaikki järjestetty Olavi-maisterin arvokkaaksi vastaanotoksi?

— Kyllä, teidän armonne,

— Nähkääs, herra kaniikki, hän on nyt oppineempi kuin me yhteensä ja
meidän on osoitettava tarpeellista kunnioitusta hänelle.

— Linnan vouti Pietari Karpalainen on itse häntä portilla vastaan
ottamassa. Sitä paitsi on sana saatettu koko linnan väelle.

— Hyvä. Minun sauvani ja piispanhiippani.

Kaniikki toi ne ja Maunu Tavast valmistautui ottamaan vastaan
Olavi-maisteria, joka kaiketi oli jo linnan pihalla, koskapa väkijoukko
riemuitsi.

Ovet levähtivät auki ja Pietari Karpalainen ja asemies Rankonen
asettuivat ovenpieliin edellisen ilmoittaessa:

— Hänen jalosukuisuutensa, maisteri Olavi Tavast.

Ahavoittunut, yleväryhtinen nuori mies, maisterin baretti päässään,
astui sisään ja jälleennäkevät syleilivät sydämellisesti toisiaan.

— Rakas setä!

— Rakas poikani! Sinä olet jälleen täällä.

— Niin, ja tällaisena ihanana iltana oli minulla onni päästä sinun
kauniiseen Kuusistoosi, setä. Ei ole mitään sen veroista kuin tämä
tällainen Suomen kesäyö.

Isä ja poika vajosivat hartaaseen keskusteluun, kun sitävastoin muualla
linnassa oli vilkasta hyörinää vieraan saapumisen vuoksi.

— Oletko tyytyväinen toimintasi tuloksiin, setä? kysyi Olavi ja lisäsi
— Sitä oikeastaan voisit olla hyvinkin.

— En vielä, vastasi piispa harvakseen. — Täällä on paljon työtä ja
sitä on vasta osiksi tehty, mutta tahdon tehdä kaikkeni rakkaan maani
hyväksi. Ja kun minun pääni kallistuu, jatkat sinä työtäni.

— Niin, aika sen näyttää. Toimeni Parisin yliopistossa ei ole vielä
päättynyt.

— No, vielä minäkin luultavasti jaksan jonkun aikaa. Tämä ilta on
nuorentanut minua ainakin kymmenellä vuodella.

Kun Maunu Tavast myöhemmin käveli Olavi-maisterin kanssa linnan
valleilla, kuiskasi Jönni-vanhus nuoremmalle hilporimiehelle:

— Katso, miten komea hän on, Olavi-maisteri. Hänestä tulee hänen
armonsa seuraaja.

— Ja varmaankin kaikkien rakastama, niinkuin hänen armostaan Maunu
Tavastistakin.

Kesäyö kietoi onnellisen piispa-vanhuksen ja hänen koti-ikävää kokeneen
poikansa hienoiseen hämäräänsä.




Kaarle Knuutinpoika.


Turun linnan upeaksi laitetussa vierassalissa odotteli nuori, roteva
ylimys muuanta vierastaan, jonka oli määrä saapua neuvottelemaan
hänen kanssaan tärkeistä asioista. Tämä upeaan turkisreunaviittaan ja
hopealta hohtavaan ihotakkiin puettu ylimys oli Kaarle Knuutinpoika
ja vieras, jota hän odotti, hänen entinen opettajansa ja ystävänsä,
Maunu-piispa.

Kaarle Knuutinpoika, Ruotsin valtionhoitaja ja marski oli syntynyt
Suomen Turussa ja menetettyään viisivuotiaana isänsä, valtioneuvos Knut
Bonden, joka oli silloin käskynhaltijana Turun linnassa, joutui Kaarle
Knuutinpoika isoisänsä sotaisan Tord Bonden hoiviin Viipuriin, jossa
yleni nuorukaiseksi, ja myöskin nuoruuden siteillä kiintyi tähän maahan.

Täältä joutui hän ulkomaille opiskelemaan ja sieltä Ruotsiin,
jossa valtiollisten tapahtumien pyörteet soivat hänen osalleen
tehtäviä, jotka johtivat hänet nuoresta iästään huolimatta Ruotsin
valtionhoitajaksi ja jo sitä ennen valtakunnan marskiksi. Ei puuttunut
enää kuin kuninkaan nimeä tältä loistavauraiselta nuorukaiselta ja
kiitollinen Ruotsin kansa olisi sen hänelle sydämestään suonutkin,
ellei ylimysten kateus ja viha kansan tanskalaisvallasta vapauttajaa
kohtaan olisi ollut vielä esteenä. Heidänpä juonittelujensa johdosta
oli nyt Kaarle Knuutinpoika pakolaisena Suomessa, jonka hän vallasta
erottuaan oli läänityksekseen pidättänyt.

Nyt oli kuitenkin Viipurin käskynhaltija ja linnan isäntä, Krister
Niilonpoika Vaasa alkanut juonitella häntä vastaan ja saanut
Kristoffer-kuninkaan vaatimaan takaisin hänelle luvattuja Turun ja
Viipurin linnoja ja koko läänitystä. Äsken »pieneltä baijerilaiselta»
saamaansa kirjelmää katseli Kaarle Knuutinpoika nyt vielä kertaalleen
ja raju suuttumus näytti kuohuttavan hänen mieltään, mutta sitä hän
kuitenkin miehekkäästi hillitsi. Hänen ystävänsä ja sotapäällikkönsä
Eerikki Akselinpoika Tott oli kehoittanut häntä viipymättä lähtemään
laivastollaan Ruotsiin, vaatimaan kuningasta pysymään lupauksissaan,
mutta Kaarle tahtoi ensin neuvotella asiasta ystävänsä Maunu-piispan
kanssa ja kuulla hänenkin mielipidettään ennen kuin ryhtyisi
vaikuttavimpiin toimenpiteisiin.

— Turhaa ajan viivytystä, kivahteli Eerikki-ritari mittaillen
kiihtyneenä permantoa helisevin kannuksin. — Itsehän teit tuosta
saksalaisesta kuninkaan ja talutit hänet alttarin ääreen kruunattavaksi
ja nyt vielä kuuntelet neuvoja, mitä pitäisi tämän sanansasyöjän kanssa
tehdä. Jos olisimme päättävästi katkaisseet herrojen vehkeilyt, olisi
kansa tervehtinyt sinua kiitollisuudella kuninkaanaan sen sijaan,
että se tervehti Kristoffer-äijää ivalla ja vihalla. Hänen valtansa
olisi sinä päivänä ollutta ja mennyttä, kun vain astuisit sitä varten
takaisin Ruotsin mantereelle.

— Niin, mutta ei ole vielä aika siihen. Kerran ehkä sekin tulee ja
silloin ei auta herrojen vehkeilyt, eikä liioin oma viivyttelynikään.
Nyt kuitenkin tahdon ensiksi antaa Kristoffer-kuomalle vakavan
muistutuksen ja vaatia viipymättä Krister-enolta Viipurin itselleni.
Haluan vain kuulla Maunu-piispalta, mitä vehkeitä hän täällä on punonut
minua vastaan.

Kohta saapuikin Maunu-piispa ja sydämellisellä ystävyydellä otti Kaarle
tämän ystävänsä ja entisen opettajansa vastaan ja saatteli hänet
mukavasti istumaan.

— Arvaan, että olet saanut huonoja uutisia, tullenevatko sitten
lännestä vai idästä, virkkoi piispa.

— Mistä arvaat, isä, uutisten huonouden. Yhtähyvin niitä voisi sanoa
hyviksikin.

Ja tähän kiirehti Eerikki-ritari lisäämään:

— Hyviä ne ainakin minun mielestäni olisivat siinä suhteessa, että
niiden johdosta voitaisiin haarniskaan pukeutua ja heilauttaa vähän
Kristofferin istuinta.

— Eivätkä sittenkään ole hyviä, virkahti piispa pyytäen lähemmin
kertomaan asioista.

Marski kertoi kuninkaan kirjelmästä ja halusi kuulla minkälaista
vastausta piispa-vanhus piti parempana. Aseellistako, vai
jyrkkäsanaista kirjettä, jossa muistutettaisiin kuninkaan antamista
lupauksista.

Piispa-vanhus mietti jonkun aikaa ja virkkoi sitten harvakseen:

— Ystäväsi, Eerik-ritari tahtoisi antaa heti korvalle valapattoa, mutta
sinä haluaisit vielä muuten häntä muistutella. Parasta on lähettää
kirje ja purjehtia heti perästä kunnollista vastausta vaatimaan. Tämä
on minun neuvoni ja sitten vielä sekin, että panet lujille sen vanhan
ketun Viipurissa. Hänen punomiaan juonia nämä ovat kaikki.

— Sen hyvin arvasinkin, virkkoi marski hymyn häivähtäessä hänen
kasvoillaan. — Hän koettaa sotkea Suomen aatelisiakin juttuun, eikö
niin?

— Niinpä kaiketi ja sinun asiasi on pitää huolta, ettei hän saa
juoniaan sen pitemmältä jatkaa.

Kun piispa oli poistunut, tuskaili Eerikki Akselinpoika:

— Kuinka kauan tässä pitää oikein vitkastella. Kettu pitäisi pistää
ensin häkkiin Viipurissa ja sitten lähteä »pikku baijerilaisen»
puheille.

— Älähän hätäile. Pian saat toimintaa tarpeeksesi, virkkoi marski.
— Nyt lähetämme kuitenkin heti kirjeen nukkekuninkaalle ja muutaman
päivän perästä nostamme purjeet ja viiletämme antamaan pontta
vaatimuksillemme.

Ja muutamien päivien perästä saikin Turun rantalaiturille paltoutunut
utelias väki nähdä komean näyn. Kaarle Knuutinpojan uljas laivasto
oli lähtövalmiina ja muita komeampana keikkui marskin valkoiseksi
maalattu johtajalaiva, jonka kannella seisoi marski hopealta hohtavassa
haarniskassaan, rinnallaan teräsvarusteinen Eerikki Akselinpoika.
Eniten rakastamaansa hallitsijaa — olihan hän Suomessa syntynyt —
tervehti kansa riemukkaasti toivotellen onnea hänen matkalleen.

       *       *       *       *       *

Muutamana kauniina toukokuun aamuna tähysteli Olavintornin vartija
Viipurin linnassa meren selälle, eikö jo näkyisi Kaarle Knuutinpojan
valkopurjeita kaukaisesta etäisyydestä pilkottavaksi. Äsken oli
Eerikki Akselinpoika, joka oli viikkoa aikaisemmin tullut linnaa
kuntoon laittamaan, käynyt kyselemässä vartijalta, eikö mitään näkynyt
siintävältä selältä. Marskin laivue oli jo Turusta lähtenyt muutama
päivä sitten ja pitkäksi alkoi odotus käydä Viipurissa ja etenkin
linnassa, jossa viikon ajalla oli saatu ihmeitä aikaan Eerikki-ritarin
taitavalla johdolla. Valmiina olivat linnan lukuisat suojat valtijataan
vastaan ottamaan. Verhoilijat ja muut käsityöläiset olivat siellä
liehuneet yötä päivää siistien Krister-ukon jälkiä. Tämä Kaarle
Knuutinpoikaa vastaan vehkeilevä äijä oli äsken nukahtanut viimeiseen
uneensa ja eilen oli laiva lähtenyt viemään hänen tomumajaansa pois
Viipurista. Hänen marskia varten linnaan varaamansa tykit saisivat nyt
lausua ukon puolesta odotetun vieraan tervetulleeksi toisella tavalla.

Olavintornissa käyskelevä vartija ihmetteli kevätaamun kirkkautta.
Näkyipä nyt laajalle merenselkiä ja hienosti vihannoivia
metsäselänteitä. Auringon yletessä alkoi eteläinenkin henkäillä
ravakammin ja kohta näkyikin salmen suussa jo ensimmäinen valkoinen
purje ja kohta lasketti koko marskin laivasto satamaa kohti.

Tähystäjälle tuli kiire töräyttämään torveensa ja linnassa ja
kaupungissa alkoi vilkas liike. Krister-ukin tykit jymähtelivät
ja kaupungin porvarit kiirehtivät rantakatua verhoamaan äsken
lehdittyneillä koivuilla ja punaisella veralla. Vähitellen kertyivät
kaikki Viipurin asukkaat rantalaiturille juhlapukuisina ja vanha
pormestari tummanpunaisessa viitassaan sorvaili vielä muistissaan
saksankielistä tervehdyspuhettaan. Molempien luostarien päälliköt,
mustainveljesten laiha ja pitkä priori ja harmaidenveljesten
hyvinvoipa guardiaani tungeksi etualalle, lausuakseen latinankieliset
tervehdyksensä marskille.

Marski saapui johtajalaivasta perheineen, laiturille ja vastaili
kohteliaasti tervehdyksiin. Vanha, vapiseva linnanvouti Björn Deden
sai kuitenkin Kaarle Knuutinpojan unohtamaan virallisuutensa, ja
hymyilemään ukolle, joka oli liian uskollisesti palvellut herraansa ja
aneli nyt nöyränä uuden isännän suosiota.

— Mitäpä vanhoista muistelemaan. Nyt aloitetaan uutta aikaa Viipurissa
ja koko maassa, sanoi marski ja taputti vanhusta ystävällisesti olalle.
— Onhan tämä syntymämaani ja tahdon tehdä kaikkeni sen ja rakkaan
Viipurini hyväksi.

Ja siepaten syliinsä voutivanhuksen takana tämän nuoren, punastuneena
ja lapsekkaana polviaan notkistavan tyttären, virkkoi marski iloisena:

— Näin minä syntymäseutuani tervehdin.

Väkijoukon läpi kävi innostunut humahdus ja marskia vastaan kajahti
välitön riemuhuuto. Ensinäkemältä valloitti marski näin kaikkien
sydämet.

Ylempänä rannassa odotteli ratsujen luona marskin ystävä, Eerikki
Akselinpoika ja pujotteli sieltä väkijoukon läpi marskin luokse, iskien
tätä innoissaan olalle.

— Terve, Kaarle, valtakuntaasi. Näet, että jokainen täällä sinua
rakastaa niinkuin ei koskaan ennen ole hallitsijaa rakastettu. Katso,
miten tänne kaukaa saloiltaan saapuneiden erämiestenkin kasvot
loistavat.

— Näen kyllä ja tahdon tehdä kaikkeni heidänkin hyväkseen.

— Täällä onkin heidän rajankäyntiä anova lähetystönsä sinua odottamassa.

— Käske heidätkin linnaan vieraikseni. Nyt juhlimme oikein kelpotavalla
ja sitten taas työhön ja maan asioihin käsiksi.

Muutamat Sysikankaan miehet olivat lähteneet anomaan marskilta pikaista
rajankäyntiä ja jääneet odottamaan marskin Viipuriin saapumista. Olipa
nyt kovin yllättävää saada linnan voudilta käsky heidänkin saapua
linnaan juhlimaan, ja itsekseen päättelivät miehet, että suotta ei
Kaarle Knuutinpoikaa pidetä hyvänä hallitsijana, parhaimpana kaikista,
kansan miehenä ja heidän auttajanaan.

Jo seuraavana päivänä kutsuukin marski heidät puheilleen ja kun
saa kuulla talonpoikien raja-asian, niin kiireellisesti antaa heti
määräyksen rajankäynnin alkamisesta. Ja kääntyen Olavi Tavastin,
Hämeenlinnan voudin puoleen, virkkoi marski:

— Sinä tunnet tietysti erämaariidat ja talonpoikain takamaataistelut
ja sinun on otettava tämä asia selvitettäväksesi ja tehtävä se
oikeudenmukaisesti. Juhannuksen aikaan on teidän kokoonnuttava ja
sitten käydään raja etelästä pohjoiseen, niinkuin asianomaiset itse ja
valitut lautamiehet sopivat. Rajakirja tuodaan sitten maakuntakäräjille
vahvistettavaksi. Saadaan vihdoinkin rauha riitelevien heimojen välille.

Kelpasipa tätä marskin puhetta talonpoikien kuunnella. Lähtiessään
Viipurista, silmäsivät he mielissään talonpoikien ystävänä uutta
Viipurin herraa, joka näin heidän asioistaan ja tarpeistaan piti
isällistä huolta.




Viimeinen Vesperamessu.


Vespera, ehtoomessu oli kaareillut Turun luostarikirkon holveissa ja
saarnaajaveljet olivat kokoontuneet ehtooaterialle yhteisten, suurten
pöytien ääreen. Ruokapöytä olikin tänään, melkein kuin juhlan kunniaksi
runsaampi ja senvuoksi kaiketi Isä-Tapanin ruokasiunauskin pitempi ja
hartaampi. Tänään oli palannut veljeskunnan kiertelevät saarnaajat
viimeiseltä almujenkeräysmatkalta. Kustaa Vaasa oli jo vuosi sitten
kieltänyt ne kokonaan, mutta Turunlinnan käskynhaltijan suopeuden
vuoksi olivat munkkikunnan jäsenet saaneet siellä keräystään jatkaa.
Mutta nyt oli linnan asemies aikonut jo vangita viimeksi almuretkiltään
palaavat ja laskenut vain sillä ehdolla vapaaksi, etteivät lähtisi enää
toistamiseen liikkeelle.

Taisipa tämä ehtooateriakin olla viimeisiä, sillä uusi uhkaava
luostarien hajotuskäsky oli tullut uskonpuhdistajakuninkaalta ja
toteltava sitä oli tällä kertaa. Äsken kovuutta jauhanut asemieskin
oli sanonut, että elleivät munkit pian lähde tiehensä, rupeaa kiviä ja
soraa satamaan heidän niskaansa.

Kaipa sekin teko näille kiivaille Lutherin oppilaille ja kannattajille
oli sopiva ja mahdollinen.

Piispa Martti Skytte oli koettanut järjestää niille, jotka halusivat,
papinvirkoja eri haaroilla Suomen erämaissa ja melkein kaikki olivatkin
suostuneet tutkimaan Lutherin oppia ja sen mukaan saarnaamaan
sydänmaaseurakunnissa.

Heitä olikin vain rippeitä jälellä suuresta veljeslaumasta. Muutamia
oli lähtenyt ulkomaille ja osa jo aikaisemmin papiksi muutamiin uusiin
rannikkoseurakuntiin.

Veljeskunnan ruokatuvassa oli tänään hiljaisempaa ehtooaterian aikana
kuin ennen. Vihdoin sai kuitenkin vahva olut, jota tällä kertaa
maisteltiin vähän runsaammin, kielenkannat norjenemaan ja ensimmäisenä
aloitti keskustelun Isä-Johannes, veljeskunnan guardiaani, virkkeen
vierustovereilleen:

— Taidammepa viimeistä kertaa napastella suihimme näitä emäntien
antimia.

— Miten niin? kysyi vierustoveri, viiltäen aimo lihapalaa
lampaanreidestä suuhunsa.

— Oletko muukalainen, joka et tiedä kuninkaan käskyä: kaikki luostarit
hävitettämän ja uutta Kristuksen oppia saarnattaman.

— Heh, kyllähän tuon... — laskepas, noviisi, uusi haarikka olutta —
mutta eipä siitä täälläkään Turun mustien veljesten majassa ole vielä
sen tiukempaa tullut.

— Mutta nyt tulee. Aamulla lähden taivaltamaan uuteen seurakuntaani
Pohjois-Hämeeseen ja toiset seuraavat esimerkkiäni.

— Sinne Lapinkorpeen, virkahti nuori Henricius-veli, vetäen naamansa
kureeseen.

— Mielelläni lähden salolaisille saarnaamaan ja parasta olisi
sinullekin kun menisit piispalta jotain kappalaisen paikkaa anomaan.

Kalat, lihat ja leivät olivat huvenneet pöydästä. Joku kantoi vielä
kuin palan painikkeeksi vasta uunista vedetyn, höyryävän kinkun,
ilmoittaen sen erään Turun laivaporvarin emännän viimeiseksi lahjaksi
luostarille.

Veljet kävivät kinkun kimppuun ja raatelivat sen tuokiossa suihinsa,
jääden katselemaan, eikö vielä joku hyvän emännän lahja ilmestyisi
pöytään.

Kun sitä ei kuulunut, nousi Lehtori-Olavi, joka Mikael Karpalaisen
jälkeen oli koko ajan ollut luostarin priorina, lukemaan siunauksen.
Sitten istuttiin vielä oluthaarikoiden ääreen keskustelua jatkamaan.

Pian tapahtuva veljeskunnan hajaannus ei tuntunut veljistä erikoisen
masentavalta. Se oli Pietari-maisterin ansiota, joka oli niin hyvin
saanut teroitetuksi mustien veljesten ummehtuneisiin mieliin uuden ajan
ja opin vaatimuksia ja vapaammat katsantokannat.

— Mihin tuota tästä sitten minä joutunen, sanoi Henrikki-veli
nähtävästi jo tuiman oluen vaikutuksesta vähän rennommalla päällä.

— Sinä Johannes varmaankin elelet siellä hämäläisten parissa kuin
porvari ja otat jonkun nuoren, ilosilmäisen talontyttären vaimoksesi.

— Niin on aikomukseni. Pietari-maisteri suorastaan kehoittaa meitä
siihen ja hänellä itselläänkin on sievä saksatar emäntänä.

— Ja mitä piispa tästä sanoo?

— Mitäpä se siitä... taipuu uuden ajan tahtoon.

Oli aika mennä completariuimiin, toiseen ehtoomessuun ja veljet
kokoontuivat tähän viimeiseen hartaudenharjoitukseensa hiljaisina ja
vakavina. Messun jälkeen menivät toiset veljistä makuulle, toisten
jäädessä vielä tarinoimaan ja suunnittelemaan tulevaisuuttaan.

Seuraavana päivänä ennen matkalle lähtöä meni Isä-Johannes
Martti-piispan luokse, sanoakseen jäähyväiset. Metsäkulman kyytipoika
odotti jo häntä hevosineen piispan talon portilla.

Martti Skytte tutki parhaillaan äsken saamaansa kuninkaan kirjettä,
jossa peruutetaan kirkolta entisten lisäksi yhä lukuisampia maatiloja
ja muuta omaisuutta. Pyytääpä kuningas hänelläkin, piispalta, lahjaa,
jotain suurempaa maakartanoa, joita hänellä ei olekaan enää monta
jälellä.

Piispa huokasi kirjeen luettuaan. Tosinhan tanskalaiset olivat
ryöstäneet Ruotsin niinkuin Suomenkin köyhäksi, mutta jos kirkolta
kaikki omaisuus riistettäisiin, niin vaikeatapa sen olisi uutta oppia
istuttaa ja juurruttaa kansaan ja varsinkin saada siihen sopivia
työntekijöitä koulutetuksi.

Isä-Johanneksen tulo keskeytti piispan mietteet.

— No, sinä olet matkalle lähdössä, Johannes?

— Niin, tulin vain sanomaan hyvästit ja kiittämään. Mikä paperi sinulla
on käsissäsi?

— Kuninkaan kirje, joka määrää taas kirkonomaisuutta kruunulle.

— Hm... Luther vastusti paavin nylkemistä. Nyt vie kuningas ja
aatelisto kaikki kirkolta.

— Kuningas näkee sen kai hyväksi, vaikka varojahan mekin
tarvitseisimme, että voitaisiin lähettää nuorukaisia Saksaan oppimaan.
Emme me vanhat miehet enää paljoa jaksa. Uusia voimia pitäisi kasvattaa
valistustyötä tekemään.

Erään pöydän ääressä istui kirjoittelemassa muuan nuorukainen Mikael
Agricola, ja tämä kuunteli hartaasti piispan ja Isä-Johanneksen
jatkuvaa keskustelua tulevasta ajasta. Hänen kirkkaissa silmissään
näyttikin loistavan uuden ajan ruskotus.




Kustaa Vaasa Suomessa.


Juuri äsken Suomeen purjehtinutta Kustaa Vaasan laivuetta keinutteli
lounaistuulen maininki Taivassalon lahdessa. Venäläisten yhtämittaiset
rajakahakat olivat vihdoinkin kiinnittäneet Kyösti-kuninkaan huomiota
ja poikansa, prinssi Juhanan hoputtamana lupautunut vihdoinkin
lähtemään Suomeen, jota hän metsäläismaaksi kuvitteli ja pelkäsi, mutta
jossain määrin pitikin. Olihan Suomen aatelisissa hänen vankimmat
valtansa kannattajat ja ehkäpä kyvykkäimmätkin kuninkaan miehet ja
neuvonantajat. Näistä oli viimeksi Antti Niilonpoika pitänyt ryssää
kurissa ja kuvaillut Kustaa-kuninkaalle, mitkä mahdollisuudet olisivat
sodalla Venäjän tsaaria vastaan. Avuksi joutui hänelle Klaus Horn,
Suomen sotaväen päällikkö, ja näin kaikki langat yhteen punoen saatiin
vihdoin jo vanhaksi ja väsyneeksi käypä, kunnioitettu, ihailtu ja
peljättykin Kustaa-kuningas tänne metsäläisten maahan, joksi hän tapasi
rajamaata nimittää.

Nyt oli kuitenkin kova aallokko tehnyt ukon sairaaksi ja äreänä kuin
pesästään ajettu karhu, ärjähteli kuningas Klaus Kristerinpojalle:

— Nytkö ollaan Suomen Turussa?

— Ei vielä, mutta sen läheisessä saaristossa, vastasi Horn varovasti.

— Hä, mitä sanot...? Saaristossa...? Mihin sinä sitten meitä ja
poikaamme kuljetat?

— Halusimme ohjata laivaston pois merenkäynnistä, ettemme pahentaisi
teidän majesteettinne meritautia.

Maan vaari, joka väljässä turkisviitassaan oli kopeloinut laivan
kannelle, näytti tästä tiedosta yhä ärtyvän ja jatkoi kiukkuisesti.

— Laskekaa sitten meidät maihin, olkoonpa vaikka Turjan rannikkoa..
Meritautia, hä...? Kuka on sanonut, että tässä sitä sairastetaan...?
Ja tällainenko on Suomen ranta, johon kerrankin tulemme. Mitä ovat nuo
rähmäiset olennot, jotka liikkuvat tuolla rannikolla?

— Ne ovat kalastajia.

— No missä on sitten Simo Tuomaanpoika, Turun käskynhaltija, kun ei ole
kuningasta vastaanottamassa?

— Hän ei ole ymmärtänyt saapua tänne saaristoon vastaamme, mutta
kyllähän tästä selvitään, sanoi Svante Stuure, mukana seurannut Ruotsin
valtioneuvos.

— Eivät ymmärrä suomalaiset mitään... vai selvitään...! No miten,
sanokaa se minulle?

— Pienempiä saaristoselkiä myöten päästään pian Turkuun.

— Mitä hittoja, eikö tämä ole edes mannerta ja vieläkö te aiotte minut
merelle kiikuttaa. Eikä minkäänlaista vastaanottoa. Täällä Suomessa ei
ymmärretä mitään. No, miks'ette laske meitä maihin?

— Tästä täytyy soutaa maihin venheellä.

— Ja noita nuoratikkaitako myöten pitäisi meidän laskeutua ruuheen.
Mitä? Poikamme Juhanako jo meni alas. No, auttakaa sitten minuakin.

Suuttumuksesta ähkien tarttui kuningas nuoratikkaisiin ja hissaus
alkoi. Miesvoimalla koetettiin auttaa venheeseen ärtynyttä maan vaaria,
joka huohotti ja sadatteli, että hänet aiotaan nyt varmaankin tähän
paikkaan lopettaa.

Päästyään maihin, koetti kuningas tervehtiä mahdollisimman
ystävällisesti rahvasta, jota oli keräytynyt rannalle töllistelemään,
mutta nämä ymmärtämättä ruotsinkieltä, eivät osanneet vastata mitään.
Tästä puuskahti taas kuningas uuteen äkäilyyn Hornille:

— Miksi nämä tomppelit eivät vastaa kuninkaan tervehdykseen?

— Ne eivät ymmärrä ruotsia, teidän majesteettinne.

— Olemme siis joutuneet metsäläisten seuraan, niinkuin sitä jo
sanoinkin.

Kuningas yski, sylki ja puhisi kiukuissaan.

— Minne tästä nyt sitten joudutaan, hyvät herrat? Tokko täällä on
minkäänlaista majapaikkaa lähellä?

— On Viaisten kartano, jossa asuu Taivassalon kirkkoherra, Mikael
Karpalainen.

— Häh... mestari Mikael, entinen Turun luostaripriori. Viainen? Miksei
hän asu pappilassaan?

— Siellä asuu apulainen. Mikael Karpalaisen luona on nyt muitakin
pappeja, onpa piispakin.

— Se suuri kirjanoppinut Agricola! Sittenhän täällä kuitenkin tapaa
ihmisiäkin. Kuka opastaa Viaisiin? Heti paikalla matkaan!

— Täällä on muuan piispa Agricolan oppilas. Haluaako teidän
majesteettinne hevosen, kun matkaa on kokonainen neljännes.

— Mitä... heidän kyntökoneillaan en halua ratsastaa... Kävelen
mieluummin tämän hirmuisen matkan jälkeen. Missä on poika?

Odottamatta toisia seurueensa jäseniä, alkoi kuningas kääkertää pojan
rinnalla, joka pelosta varpaisillaan sipsutteli tien näyttäjänä.
Kuningas kyseli pojalta yhtä ja toista piispa Agricolasta, ja tämän
täsmälliset vastaukset saivat hänet lauhtumaan.

— Kenen poika sinä olet?

— Pietari Sillan.

— Hän oli Turun pappeja, vai mitä?

— Niin, teidän majesteettinne, arkkiteini.

— Vai arkkiteini. Niin, se oli niitä Skytte-vainajan itsepäisyyksiä,
sekin, että piti sellaisia kirkollisia virkoja, vaikka me olimme ne
lakkauttaneet. Isäsi kai oli sitten Pietari Särkilahden työtoveri?

— Niin, ja sitten Agricolan.

— Ja mikä on nimesi? Toimesi kyllä arvaan, olet kouluteini.

— Martti.

— Heh... Lutherin kaima. Ja sinulla on kirkon peruja perintönä, joku
talo?

— Ei mitään. Ne on otettu kaikilta pois.

— Vai on otettu, naurahti kuningas. Meidän määräyksestä ne
on peruutettu kruunulle. Niillä vanhoilla kirkonmiehillä oli
ruhtinaalliset tulot... elivät ylellisyydessä... taloja joka paikassa.
Ja onhan niitä vieläkin, kun ovat osanneet pitää puoliaan. Sukulaisiako
sinulla täällä Viaisissa?

— Ei ole, mutta vietän kesää mestari Karpalaisen tilalla. Hän on isäni
ystävä.

Punakkana astui poika kuninkaan rinnalla ja oli ylen onnellinen tästä
kunniasta. Olihan hänelle Kustaa Vaasan urotyöt tunnetut ja piispa
Agricola sanoi Kustaa-kuningasta suurimmaksi mieheksi, mitä Ruotsin maa
on koskaan päällään kantanut.

Kuningaskin huohotti palavissaan ja heitti turkisvaippansa huovilleen
kannettavaksi, alkaen taas jurnutella valtaneuvoksille tästä
rasittavasta matkasta.

Viaisiin oli saatettu sana kuninkaan tulosta ja piispa Agricola oli
lähtenyt Mikael Karpalaisen kanssa häntä vastaan. Kuningas unohti taas
pahan tuulensa ja reipastui kokonaan ystävällisestä ja kunnioittavasta
vastaanotosta.

Talon toimelias emäntä — ylhäistä Ille-sukua — oli varustanut runsaan
ruokapöydän ja kursailematta kävi siihen kuningas seurueineen käsiksi.

— No te tahdotte täällä päästä ilmitappeluun ryssän kanssa, virkkoi
yhtäkkiä kuningas, tahtoen udella hengenmiesten mieltä valmistettavasta
sodasta. — Ennenhän täältä on kuulunut ruikutuksia sotien ja
rajakahakoiden surkeudesta.

Tähän vastasi vilkkaasti piispa Agricola:

— Emme me halua sotaa vaikka valitammekin rajakahakoista. Rukoilemme
täällä aina rauhan puolesta.

Kuningas kääntyi Klaus Hornin puoleen sanoen tälle:

— Miten tämä sitten on ymmärrettävä? Minullehan olette kertoneet aivan
toista.

— Se mitä olen kertonut, pitää paikkansa. Rajarauha on kymmeniä vuosia
vähän väliä särkynyt ja mielestämme on viholliselle kerrankin annettava
sellainen isku, että pysyy puolellaan. Muuta sotaintoa en luule
olevankaan.

— Mutta kansa toivoo rauhaa, kivahti Ericus Härkäpää, Turun koulun
rehtori, terävä pappismies.

— Kansan mielialoja ei sellaisissa tarvitse kysyä, ärähti kuningas.

— Mikä on mestari Mikaelin mielipide tästä asiasta?

— Hengenmiehenä en voi tarttua aseisiin ja siispä tehkööt muut mitä
tahansa. Hoitelen hiljaisuudessa hiippakuntaani ja kirjallisia töitäni,
lausui piispa rauhallisena.

— Papeilla on pelkurikanta, murahti Antti Niilonpoika. — Ja sillä ei
koskaan valtakunnan turvallisuutta säilytetä.

Väittely alkoi paisua isoääniseksi, kunnes sen kuningas yht'äkkiä
katkaisi.

— Te suomalaiset olette riitaisia keskenänne, olemme sen ennenkin
panneet merkille ja mitä näihin asioihin tulee, päätän niistä itse.

Haluamatta jatkaa keskustelua, nousi kuningas ruokapöydästä, kävellen
ulos.

Klaus Eerikinpoika Fleming oli ollut kuninkaan hovissa oppimassa hieman
sievistelevämpää käytöstä, jota tämä raju ja parikymmenvuotiaaksi
harvinaisen voimakas aatelisnuorukainen ei äitinsä avulla oppinut.
Nyt oli hän saanut seurata kuninkaan mukana ja kuningas antoi hänelle
määräyksen lähteä Turkuun viemään sanaa Simo Tuomaanpojalle kuninkaan
tulosta.

Äskeinen Martti-teini seisoi pihamaalla ja hänet kutsui kuningas
puheilleen.

— Oletko valmis rupeamaan kuninkaan airueeksi, poika?

— Olen, teidän majesteettinne, sammalsi poika arvelematta.

- Hyvä. Saat mennä tämän nuoren ylimyksen kanssa Turkuun ja pitää
huolta siellä, että saamme kunnollisen vastaanoton. Ymmärrätkö?

— Kyllä, kuningas.

— Mars, matkaan sitten. Pyytäkää vaikka mestari Karpalaiselta hevoset.

Jurona, sanaakaan lausumatta itseään ympäröiville herroille, meni maan
vaari lepäämään, jatkaakseen matkaa seuraavana päivänä.

       *       *       *       *       *

Saatuaan sanoman kuninkaan tulosta, säikähti Turun linnanvouti Simo
Tuomaanpoika pahanpäiväiseksi.

— Ettäkö kuningas on Taivassalossa ja huomenna täällä? Jo sinä nyt...

— Niin on, ja äkäisellä päällä. Tietäkää valmistaa juhlallinen
vastaanotto ja linna juhlakuntoon.

— Herra siunaa...! huomenna... ! Mistä minä otan tarpeellisen väen. Nyt
tuli tupenrapinat.

Vanha Tuomaanpoika työnsi saappaita vääriin jalkoihin, ensin sotkeutuen
housuihinsa, samalla hokien yhtämittaa:

— Huomenna... itse Kustaa Vaasa... se on Simo Tuomaanpojan elämän
loppu! Hiiret ja hämähäkit ovat pesineet juhlahuoneisiin. Ei ole
vuoteita, ei vaatteita ja mitä hänelle suuhun pannaan. Voi jumala sitä
puuhaa!

Kaupungista kerättiin väkeä ja kohta oli linnassa sellainen touhu,
ettei oltu vuosisatoihin nähty. Luudat heiluivat, vasarat paukkuivat,
huudettiin ja sadateltiin. Martti-teini, kuninkaan airut, kulki
komennellen, rehevänä uudesta virastaan.

Ja kun kuningas suurin vastaanottajaisin oli saatettu linnan saleihin,
alkoi tämä heti ärähdellä:

— Tällainen koloko tämä onkin, kostea ja kylmä. Kuka vastaa, jos täällä
vaikka sairastuisin. Olet varmaankin, Simo, valinnut linnan kolkoimmat
huoneet meitä varten.

Linnan suojissa kuiskuteltiin kuninkaan pahan tuulen johdosta. Äsken
oli Klaus Eerikinpoika mellastellut kaupungin kellarissa olutkannujen
ääressä ja hänen käytöksestään oli sanoma saapunut kuninkaankin
korville. Hänet tahtoi nyt kuningas ensiksi äitinsä kanssa puheilleen
ja ärisi pojalle:

— Te suomalaiset aatelisjunkkarit luulette olevanne suuriakin ylimyksiä
ja saavanne täällä mellastaa niinkuin itse haluatte, mutta sepä ei
vetele. Talonpoikia sorratte ja ärsytätte porvareita. Mikä sinäkin
luulet olevasi, häh?

— Olen Eerik Fleminginpoika, vastasi Klaus ylevästi tietäen isänsä
suuret palvelukset kuninkaalleen.

— Vai olet, mutta isäsilaista miestä sinusta ei tuolla tavoin tule.
Räiskit kapakoissa ja hätyyttelet porvarien tyttäriä. Voiko sinua edes
sotaan käyttää.

— Olen kantava miekkaani kunnialla, ja...

— Mitä, junkkari?

— Ja olen kuullut sanottavan, että ketä Flemingit palvelevat, on heistä
suurta hyötyä, mutta vastustajinakin jonkunveroiset.

— Kuulehan poikaasi! kivahti kuningas tulistuneena kääntyen Hebla
Sparren, hänen äitinsä puoleen.

Tämä nousi hätääntyneenä pyytämään anteeksi poikansa puolesta.

— Saat lähteä Klaus Kristerinpojan mukana Viipuriin.

— Pyydän päästä sotaan.

— Sinnehän sinut juuri lähetänkin ja siellä olet paikallasi
aseharjoituksissa, etkä täällä säikyttelemässä rauhallisia porvareja. —
Ja te, lisäsi kuningas Hebla-rouvaan kääntyen, saatte sakoilla sovittaa
kapakoitsijalle särjetyt astiat.

Kuninkaan viittauksesta poistuivat molemmat ja kuningas keräytyi
ylimysherrojen ja seurueensa kanssa neuvottelemaan alotettavasta
sodasta.

Nytkin kirkonmiehet koettivat varovasti vastustaa sotaa, mutta tästä
kuninkaan ärtynyt mieli vain paheni.

— Te papit pelkäätte omaa nahkaanne ja etujenne menetystä, mutta vähän
välitätte, mitä kansa saa kärsiä alituisista ryssän vierailuista.

Ja kuuntelematta enää vastaan mukisevia hengenmiehiä, antaa Kustaa
Vaasa kiukkuiset määräykset joukkojen siirrosta Viipuriin ja
sotatoimien alkamisesta, luvaten heti itsekin lähteä sinne antamaan
parempata pontta yritykselle.




Kuninkaan apua anomassa.


-Hämäläiset olivat koettaneet Kustaa-kuninkaan ja hänen
käskynhaltijansa Savonlinnan voudin, Kustaa Fincken mieliksi siirtää
muutamia kymmeniä perhekuntia heiltä riistetyille takamailleen, joita
Savon erämiehet olivat niin kovin halukkaita asuttamaan. Jokaisesta
suuremmasta talosta valmistettiin vävy tahi joku nuorimmista pojista
entisille erämaille talon tekoon ja heille miehiä avuksi tupia ja
saunoja rakentamaan. Kaikenlaista tarpeellista tavaraa ladottiin
venheisiin, jotka vedettiin maataipaleiden yli miesvoimalla,
solutettiin salmivesiä ja virtoja myöten takamaan riistamaille ja
vesille. Monesti kävi niinkin, että Savon sukkelakielinen erämies
oli jo ehtinyt ennemmin ja näytteli ilkkuen talonkirjoja tulijoille.
Silloin täytyi venheet soudella ja sauvoa taas toisille vesille ja
ainapa löytyi asuinpaikka jostain salmen ja lahden poukamasta, kun
vielä Fincken apulainen oli auttamassa ja opastamassa.

Juurikorven Tanu Tasainenkin oli jo osan monilukuisesta perheestään
saatellut emätalosta Hollolan Juurikorvessa näille hänen
hallitsemilleen takamaille, mutta vielä oli näillä rintamailla
vara vähentää lukuisasta poikalaumasta lähettämällä heitä uusia
asuinpaikkoja hakemaan. Muutamat pojanpojistakin olivat putkahtaneet
huomaamatta miehiksi ja alkoivat vaatia vaariaan toimittamaan heille
uudistalon paikkaa Savon vesille.

— Taitaa olla jo siellä jokainen lahden sopukka anastettu, arveli
Tasainen. — Tietäisin kyllä vielä yhden paikan siellä, jossa olisi
hyvät peltomaatkin ja lahnavesi erinomainen. Keväällä sitä ei ollut
vielä otettu, mitä lienee nyt, kun Fincke siellä alituiseen häärää ja
nuuskii talon paikat.

— Jos mentäisi katsomaan, pyytelivät pojat.

Muutaman viikon mietti Tanu asiata ja sanoi kerran saunatiellä pojille:

— Vieläkö se erämaa mielessänne askartaa?

— Vielä, vielä toki... lähtekää vain vaari oppaaksi. Venhekin on jo
veistetty siltä varatta.

— Vai on venhekin... enpä tuota ole nähnyt.

— Salaa on tehty, kun isä olisi murissut.

— Heh, vai murissut... onhan teitä täällä liikoja kuitenkin.

— On, on, ja meidän niin mielemme tekisi. Jos se paikka olisi vielä
ottamatta, niin tehtäisiin yhdessä tupa. Jäisit, vaari, meitä auttamaan.

— Joutaa kai tästä lähteä katsomaan, kun kasketkin on vierretty.

Ja niinpä muutamana kesäisenä päivänä lähti Tasainen viemään jänteriä
miehen alkuja salolle.

Paikka jonka vaari oli sopivaksi pojille miettinyt, oli jo Fincken
asutuskartalla, ja luvattu Simo Samulinpoika Hakkaraiselle. Taloa ei
oltu ehditty rakentaa, mutta hirret oli jo kevätkelin aikana vedetty
valmiiksi paikalle.

Muutamien päivien kuluttua saapui Tasainen poikien kanssa Lahnajärven
rannalle ja huomasi sen jo vallatuksi. Kauan siinä ukko mietti ja
murisi, viimein kipakasti kirahtaenkin:

— Kuka kelvoton jo tähänkin osasi. En luullut kenenkään silmään
pistävän tuota kapeata, metsän varjossa olevaa salmea, josta tänne
päästään. Kelin aikana täällä ovat savolaisjuipit samoilleet ja erämaan
pikku järven huomanneet.

— Mikäs nyt neuvoksi? kyselivät pojat.

— Ei muuta kuin setänne luokse, tähän muutaman peninkulman päähän siksi
ajaksi, kun käyn Savonlinnassa Kyöstin puheilla.

Ihmeteltävän pian teki Tanu-ukki tällä kertaa päätöksensä. Paikka
oli ollut hänelle vuosikymmenet mieluinen ja pikkujärvestä oli aina
suurimmat suolakalatynnyrit lähteneet syksyllä Tasaisen taloon.
Kauan oli ukko tätä paikkaa pojanpojilleen miettinyt ja niinpä sen
luiskahtaminen hänen kynsistään sapettikin ukkoa.

Soudeltiin siinä sukulaisiin ja sielläpä ihastuttiin ukin tulosta.

— Tulitpa parhaiksi... tässä tarvitaankin neuvojasi. Ei tahdo näiden
savolaisnaapurien kanssa tulla elämästä mitään. Nokan edestä ne vievät
parhaimmat apajat, vaikka itsekullekin on Kyösti-herra alueensa
neuvonut.

— Vai vielä se ainainen rähinä jatkuu, jurahti Tanu-vaari. — Aionkin
tästä lähteä Kyösti-herran pakinoille.

— On sitten itselläsikin asioita?

— On. Ovat riistäneet näille pojille säästämäni talon paikan.

Tanu-ukki tallustaa Finckelle valituksia tekemään ja jos ei sieltä
lähde apua, päättää vaari painella Turkuun asti, toivoen varmasti
jonkun avun lähtevän. Miehissä sitä on ukilta pyydetty ja onhan hänellä
vielä tallukoissa siksi hyvät jäntereet, että jaksaa taivaltaa yksin
tein Turkuunkin.

Fincke ei voi asialle mitään, että on ukin Lahnajärven rantamaineen
luvannut Simo Hakkaraiselle.

— Hän on näes parhaita asemiehiäni ja viimetalvisessa rajakahakassa
hakkasi yksinään monikymmenisen ryssälauman vaivaisiksi. Siitä otti
nimensäkin ja palkinnoksi hänelle se talonpaikka annettiin.

— Mutta kun minä olin säästellyt sitä pojanpojilleni, tiukkasi ukki.

— Olisit viime kesänä ottanut. On niitä vielä siellä paikkoja, kun
katselette. Kuningas, joka muuten on nyt itsekin Suomessa, tahtoo, että
kaikki sopivat paikat asutetaan.

— Mitä sanoit, onko Kyösti-kuningas Suomessa? kysäisi vaari uteliaana.

— On ja hän on vihainen niistä alituisista riidoistanne. Jos ne kaikki
kuninkaan korville toimittaisin, saisitte rökkiinne.

— Turussako kuningas asustaa?

— Niin, ellei jo ole Viipuriin lähtenyt.

— Vai käy Viipurissakin. No, tavotanpa hänet sieltäkin.

Tasainen lähtee taipaleelle ja jopa seuraavalla viikolla alkaa
matkamies tarkastella, milloin Turun linnan tornit ja kaupungin
tuulimyllyt alkaisivat tien mutkasta näkyä. Taipaleet olivat tuttuja ja
kärsivällisinä niitä tarpoiltiin näin valitusmatkoja tehdessä.

Tasainen menee ensiksi piispan puheille ja punakkanaamainen,
valkopartainen ukko lasketaan Agricolan työhuoneeseen.

— Olet erämaa-asialla, virkkoi piispa, jolle oli kerrottu Tanu-vaarin
tulosta.

— Niin, pitäisi siilien tässä jokin selvyys saataman. Savolaiset
ahdistelevat meikäläisiä, eikä heiltä saa rauhassa pitää edes
kuninkaanmiehen antamia apajia.

— Merkillisen riitaista väkeä te olette siellä. Eikö voisi itsekukin
sovinnossa pitää omaansa. Käyttekö siellä edes kirkossakaan, jonka
juuri kuningas on teille teettänyt? kysyi mestari Mikael, koettaen
puheen kääntää kirkollisiin asioihin.

— Itsepä se tehtiin... eikä tuolla ole joutanut käymään.

— Apaja riioiltanne, tokaisi piispa..

— On sitä muutakin tekemistä, henkielossa hilomista. Kun vielä meiltä
vietiin tuottavat takamaamme.

— Mutta ymmärrättehän, että ihmisiähän ovat toisetkin, savolaisetkin,
ja tarvitsevat maasta ja vedestä saada ravintonsa niin kuin tekin. Koko
maan etua kuningas tarkoittaa, kun asutusta erämaihin lisää.

— Siitäpä hyväkin etu...

— On siitä, kun asutus tihenee ja väkiluku lisääntyy ja sitten kun
vielä tämä väestö saadaan oppimaan, toimitetaan sille omakielisiä
kirjoja.

— Kyllä meillä on opit, kun annatte vain meidän möyriä rauhassa
korpiamme.

— Sitähän saatte, kun vain keskenänne rauhaa rakennatte, sanoi Agricola
jo tuimasti. — Vieläkö siellä taikuutta harjotetaan?

— No, aina omiksi tarpeiksi. Kukapa siltä kirkon haltijalta lähtee
joka tarpeeseen manauksia hakemaan. Jos lienevät sen parempia kuin
omammekaan.

Piispa Mikael Agricola, kansanopetuksesta ja valistuksesta haaveileva
kirjanoppinut huokasi raskaasti. Tuossa seisoi nyt hänen edessään
visapäinen ja kylmäsydäminen Suomen kansa.. Hänen suunnittelema työnsä
tulisi olemaan vain tien viittomista. Toiset pystyisivät sitä aukomaan
ja vasta pitkien aikojen perästä voisivat tulevat sukupolvet sitä käydä.

— Sitten toinenkin asia minulla olisi, virkkoi Tanu-vaari korvallistaan
kynsien. — Säästin näes pojanpojilleni hyvän kalapaikan takamailla ja
sen on nyt Savonlinnan ontuva ukko antanut jollekin Hakkaraiselle. Se
oli huono teko.

— Siitä, samoin kuin muistakin erämaa-asioistanne saatte puhua
kuninkaalle, joka vielä on Turussa, mutta saattaa pian lähteä sieltä,
sanoi piispa.

— Jos teiltä saisi ensin jonkun suosituksen eli puolusteen, niin
olisihan parempi sen kanssa mennä kuninkaan puheille.

— Ei se mitään auta, varsinkaan tässä asiassa.

— Saan siis sanoa siellä kotipuolessa, ett'ei hengenmies auttanut
asiaamme, virkkoi Tanu Tasainen ja lisäsi:

— Mitä tehnee nyt Kyösti-kuningas. Onhan häntä kiitetty hyväksi
auttamaan talonpoikia.

Tanu-vaari poistui ja piispa Agricola jäi mietteisiinsä. Sellaisia ne
ovat, visapäitä. Pitävät pappiaankin vain tietäjänä, jolta haetaan
apua vain silloin kun ei omat taikuudet riitä. Heidän laajojen
takamaavaltaustensa asuttaminenkin on muka vääryyttä.

Agricola hymähti, tietäessään mitä Kustaa Vaasa tulisi sanomaan tälle
jänterälle Juurikorven vaarille, joka ei hätäillyt asioita esittäessään.

Kustaa-kuningas ei kiireessäänkään jättänyt kuulematta, mitä
hämäläisvaarilla oli valittamista. Kirjuriteinilleen hän kyllä jo
kivahteli, arvaten Tanun asian:

— Ne on niitä sinun maamiehiäsi, jotka alituiseen hyppäävät
valituksilla takamaistaan. Niille pitäisi antaa keppiä!

Uteliaana tarkasteli kuningas Tanua ja tämä kuningasta. Ei ollut Tanun
veret pahasti heiluneet ennenkään, tiukemmissakaan paikoissa ja nytkin
hän katsoi kuningasta rauhallisesti silmiin.

— No, mitä sinne Pohjois-Hämeeseen nyt kuuluu? Ainako siellä vain
tapellaan kalavesistä? kysyi kuningas.

— Ainahan sitä... ne savolaiset ovatkin oikeita tappelupukareita.

— Häh, pukareita, sanot... eikä muka hämäläiset osaa tapella. Vikaa
teissä on molemmissa, mutta sovussa teidän on siellä maitanne
viljeltävä.

— Kyllähän me, kun eivät ne savolaisveitikat...

— Häh? keskeytti kuningas. — Älä syytä savolaisia, äijä. Syytä on
molemmissa, mutta kyllä Fincke teidät siellä kurissa pitää.

— Tuota... olisi omaakin asiaa, murahti Tanu.

— No mitä? Sano se asiasi pian.

Kuningas oli nähtävästi kiihtyvällä päällä, koskapa ryki ja syljeskeli.

— Olen siellä muuanta pientä takamaapalasta säästellyt pojanpojilleni
jo vuosikymmeniä ja nyt sen on Savonlinnan ukko antanut jollekin
Hakkaraiselle.

— Mikä Hakkarainen se on?

— Joku ryssien mykyttelijä kuuluu olevan.

— Mykyttelijä?

Kuningas ei käsittänyt oikein sanan merkitystä ja tulkki selitti:

— Ryssien pieksääjä.

Kuningas hörähti hytkyvään nauruun ja lauhtuneena jatkoi:

— Olisit sinäkin pieksänyt ryssiä, niin olisit saanut talon.

— On niitä pieksettykin, aivan näillä nyrkeillä. — Tanu näytti suuria
kouriaan kuninkaalle. — Neljä poikaanikin on niissä tappeluissa
kaatunut ja kaksi pojanpoikaa. Kaksikymmentäkuusi miestä on vielä
jälellä sukuani, jotka kyllä kuningasta ja maata puolustavat.

— Ja nyt kahdelle heistä olisit antanut Hakkaraisen maapalan. Onko se
suurikin?

— Pieni se on ja järvi siinä onkin paras osa.

— Etkö heille saisi sieltä muualta yhtä mieluista talonpaikkaa?

— Mistäpä sen... joka lahdenpoukama alkaa olla asuttu.

— Saat kääntyä vielä Savonlinnan voudin puoleen, jos hän tahtoo auttaa
sinua.

— Ei siis kuningas auta minua. Turha siltä nilkulta ukolta on apua
pyytää.

Tanu-vaarin suoruus huvitti kuningasta. Tanu kääntyi jo lähteäkseen ja
sanoi surkeasti:

— Kertoivat, että Kyösti-kuningas on oikeudenmukainen ja auttaa kuin
Ukko ylinen, mutta turhiapa puhuivat.

— Häh? Minäkö en voi auttaa, jos tahdon. Yhdellä ehdolla teen sen,
jos sovitat savolaisten ja hämäläisten riitoja ja autat siten
käskynhaltijaamme, niin määrään sinut kihlakunnan vanhimmaksi ja käsken
Fincken tarjoamaan toista taloa Hakkaraiselle. Silloinhan saisit
haluamasi paikan. Mikä sen nimi on?

— Lahnajärvi.

Kuningas saneli sihteerilleen kirjeen Kustaa Finckelle, painoi
sinettinsä ja antoi Tasaiselle, virkkoen:

— Mutta muista nyt, mitä olen sanonut. Erämailta ei saa kuulua
hiiskaustakaan.

Kustaa-kuningas laski useimmiten oikein. Tanu-ukonkin hän näki
mieheksi, jota heimonsa kuuntelee ja kunnioittaa ja näin vähällä voi
ainakin yhdeltä Savon kulmalta vähentää maariidat.

Tasainen kiitti ja raapaisi jalallaan moneen kertaan, virkkoi vielä
partaansa puhaltelevan kuninkaan huviksi:

— Eipä sitä sittenkään suotta kiitetä Kyösti-kuningasta. Hyvät henget
häntä vain suojelkoot.

Tästä toivomuksesta tuli kuningas niin hyvilleen, että käski tulkkinsa
viemään Tanu-vaarin vielä linnan tupaan ja antamaan siellä ukolle
kunnon kestityksen.




Riita apajasta.


Tavallista aikaisemmin oli päästy tänä kevänä ohra- ja nauriskaskia
siementämästä Pohjois-Hämeen Palojärvellä. Muutamissa paikoin vielä
lopeteltiin naurispalojen harausta, kun jo toisissa korjailtiin
venheitä ja pyydyksiä takamaille lähtöä varten. Väliin oli takamaille
lähtö jäänyt juhannuksen jälkipäiviin, kun tämä kaunis kotihaltijain
juhla tahdottiin viettää kotoisilla pihoilla. Nyt kuitenkin oli
vielä pitkä taival Johanneksen päivään ja kotoisilla apajilla ei
saalis paljoa houkutellut. Parastahan oli kerrankin lähteä hauki- ja
lahna-apajille hyvissä ajoin. Silloinpa varmasti ehtisi runsaamman
saaliin kesän pitkään koota kotiin vietäväksi.

Palojärven Vahvaniemen juureva Tuomas puhelikin kotikylänsä miehille:

— Sinne takamaan saunoille tästä jo mieli vetää. Ehditään sinne
vielä ruoholahnan kutuun, kun kiireesti lähdetään. Kaskia siellä on
viimekesäiseltään kaadettuna ja laitetaanpa ne kerrankin ajoissa
kylvöön samalla kun tarkataan entisten kasvua.

— Mikäpä siinä... joutaa kai tästä lähtemään.

Niinkuin juhlaan valmistauduttiin tähän jokakesäiseen kalasaunoille
lähtöön. Kiireellä viimeisteltiin verkon pauloja ja muuta mukaan
otettavaa. Venheet lykättiin vesille suurella riemulla ja piloja
pakisten soudeltiin tyveniä, jopa väliin tuulisiakin vesiä koskien
alle, joissa väliin lohiapaja vetäistiin nuotalla, ja keiteltiin
koskien kauniit kalat ennen yönuotion hauteeseen laskeutumista..

Nyt, kun näin aikaisin lähdettiin, pyrki naisväkeäkin mukaan.
Ensimmäisenä alkoi Vahvaniemen nuorin tytär Kylli pyytää isältään:

— Ottakaa minutkin kerran mukaan kalasaunoille.

— Ja minut, tomahti Aino, seuraava sisaruksista.

— Sinä olet jo kerran käynyt. Nyt on minun vuoroni. Voutilan Irokin
kuuluu pääsevän.

Tuomas murahteli. Ei kieltänyt, eikä vielä aivan myöntänytkään.

— Mitä te tyttöräpiskät siellä. Satutaan siellä vielä savolaisten
kanssa tappeluun, niin olette vastuksina.

— Tottapahan riitapukareita sovitellaan. Keitämme ja paistamme siellä
teille. Kuuluitte viime kesänäkin suurukset paistamatta syöneen.

Ja kaunis, keltakutrinen tytön tyllerö helähtää iloiseen nauruun.

— Jäätte sinne vielä savolaisten morsiamiksi, sanoo joku.

— Sittenpähän riidat loppuisivat, kun tultaisiin sukulaisiksi.

Ei vastustanut enää Tuomaskaan ja Kylli pujahti sanomaan Irolle, että
hänkin tulee. Iro tiesi vuorostaan Kauppilan Kaarinankin lähtevän.

Ja kun venhekunta sovitteli airoja hankaimiin valmiina lähtöön, keikkui
venheessä puolenkymmentä ilosilmäistä ja naurusuista tytön häilävää.
Vanhat vaarit pyrkivät mukisemaan mokomien mukaan ottamisesta.

— Joutavathan olemaan kalasaunojen vahteina, jollei muutakaan, urahti
Tuomas.

— Ja saalista perkaamassa. Hyvin tehty, tyttäret, kun mukaan lähditte.

Kesälämmössä lekottelevia järven selkiä ja vipajavia virran suita
soudeltiin ja olipa Palojärven monikymmenmiehisen matkueen kulku
moninverroin rattoisampaa, kun nuorten tyttärien iloinen sälpätys ja
helähtelevä nauru kohenteli mieliä.

Ja kun viimeinen matkalla oleva virta soudettiin, olikin siinä jo
ensimmäiset kalasaunat ruohikkorantaisen lahden poukamassa.

Ehjinä olivat, ei ollut vainolainen käynyt niitä tänä kevänä
polttamassa, niinkuin usein ennen.

— Jopa täällä on mukavaa, ihasteli Voutilan Iro.

— Sanos muuta, tänne tulemme joka kesä, lupasi Kauppilan kaunis Kaarina.

— Sepä ihme, kun eivät miehet ole ennen meitä mukaansa ottaneet,
ihmetteli Vahvaniemen Kylli.

— Heh... on täällä ollut miehilläkin täysi työ... savolaisten kanssa
tapellessa, urahtaa Tuomas.

Kalastellaan siinä ja ihaillaan viimekesäisten ruislaihojen koreutta.
Joku kiertää vielä nauriskaskenkin ja ihanaa on olo korpien keskellä.

Ollaan jo pääsemässä juhaninpäivään, kun yhtäkkiä ilmestyy savolaisia,
Nilakan ja Niiniveden rantalaisia ja vastakkain kyyräillään
pahaenteisesti. Tyttäretkin sattuvat olemaan mansikka-ahoilla ja niinpä
onkin parempi vaihtaa hämäläistenkin puolelta vähän tiukempia sanoja
Savon miesten kanssa, vaikkapa vähän tapella katistaakin.

— Johan olette tulleet taas tänne meidän apajia verottamaan, kivahti
Niiniveden Haapalahden Lassi Mikonpoika.

— Eivät ole teidän. Omaamme vain on tultu ottamaan niinkuin ennenkin,
virkkoi Vahvaniemen Tuomas.

— Vai omaanne! Meidän nämä apajat ovat ja pystytään kyllä
hämäläisrähjäkkeet heittämään omalle puolelleen.

— Joko taas tekisi mielenne tappelemaan, jurahti joku hämäläisten
vaareista.

— Osataan sitäkin tehdä, jos tarvitaan.

— Osaamme mekin.

— Niinkuin toissakin kesänä, että jäi miehiänne Uniluotoon. Kyllä olisi
jo parasta jättää riidat ja soutaa sovussa, kun on kerran vesiä täällä
riittämiin teillekin.

Yhä siinä sanailtiin, ja kiihdyttiin jo molemmin puolin aseitakin
katselemaan, kun metsästä pyrähti tyttöliuta riitelevien keskelle. Nämä
jäivät hämillään, mutta uteliaina katselemaan savolaisia, jotka olivat
melkein nuoria poikasia kaikki muut, paitsi Lassi Mikonpoika.

Riita jäi kesken ja savolaisten sana katkesi. Nuoret töllistelivät
molemmin puolin toisiaan ja Vahvaniemen sorea Kylli tokaisi:

— Jopa olitte miehet taas täällä riitelemässä. Mökä kuului marja-aholle
ja me suinpäin katsomaan mikä täällä on meteli.

Hymyilevät, vuoroin totisiksi karahtavat tyttäret marjatuohisineen
olivat somia katsella. Niinpä Haapalahden nuori Jukka nykäisikin
toveriaan hurstipaidan hihasta, virkahtaen:

— Onpa kataloilla kauniita tyttäriä.

— On... mitäs jos kopataan mukaamme, sanoi Uhrivaaran Jolppi kyyräten
kulmiansa alta Voutilan Iroa, joka häntä eniten miellytti.

Tyttäret olivat kuulleet tämän ja Kylli tokaisi:

— Oho, ei meitä vain niin kopata.

Savilahden salskea Yrjö siirrähti vähän lähemmä tyttöparvea ja sanoi
hiljaa:

— Tulettekos sovinnolla?

Siihen virkkaa Voutilan mesihuuli:

— Miten tuumataan.

Tuttavuuden teko olisi pian ollut parhaimmillaan, mutta Lassi
Mikonpoika karahti miehilleen:

— Vai sanaleikkiin lempojen kanssa... joutuin venheille.

Siksi oli kuitenkin vanhankin miehen mieli pehmeäksi herahtanut vereviä
veitikoita katsellessaan, että unohti sanoa nasevat lähtösanansa, jotka
oli jo varannut valmiiksi.

Hymähti hämäläistenkin vanhin kalavaari ja virkkoi:

— Tarpeenpa olivat taas tyttäret kalasaunoilla... olisi kohta muuten
tapeltu.

Jo saunannurkkaan kalaimia sovitellessaan jupisi vanha tietäjä:

— Näiden tyttösten lumoilla siitä vielä sovinnot syntyy eri heimojen
välillä. Sen sanoi jo arpakannuskin.

Vierähti taas muutama viikko ja juhanijuhlakin oli mennyt menojaan.
Hupaisa se olikin lehditetyissä kalasaunoissa ja koivumajoissa.
Lahnaakin oli jo suolassa monet tynnyrit talvea varten ja haukia
riippui kuivumassa saunojen päivänpuoleiset seinät täytenään.

Ollaan sitten muutamana päivänä heinälahnaa nuottaamassa, kun
taas savolaisia ilmestyy rannalle ja rähäkkä on taas alkamassa.
Osaksi samoja kuin edellisellä kerralla, osaksi uusia ovat nämä
rauhanhäiritsijät ja molemmin puolin ollaan tavallista tiukempia.

Miesten joukossa on Savilahden Yrjö ja Uhrivaaran Jolppi, ja kaihoisina
nämä katselevat, sanasotaan yhtymättä, eivätkö hämäläisten tyttäret
taas ilmestyisi lehvien lomasta riitapaikalle.

— Vetäkää muilla apajilla, mutta tämä on meidän ja siitä on lähdettävä.

— Kyllä olette erehtyneet tästä apajasta. Joutaahan tämä taas meiltä,
kun kotiin palataan.

Savolaiset vetäytyivät metsään ja Palojärven miehet luulivat jo heidän
kokonaan poistuneen. Rauhassa laiteltiin lahnanpääkeitto kiehumaan
ja oltiin aterialle asettumassa, kun Niiniveden miehet hyökkäsivät
metsästä ja Lassi Mikonpoika kehaisi:

— Näytetään nyt, eikö apaja ole meidän!

— Tähän kalakeittoon olemme mekin osallisia!

Yksi jo ehti tarttua padan sankaan ja pyyhkäistä sen sisältöineen
rantakiviin säpäleiksi, kun marjamatkoiltaan palailevat tyttäret olivat
paikalla.

— No, mitäs tämä?

— Hyvä isä, kuka löi padan palasiksi?

— Joko täällä taas jauhetaan.

— Hyi mokomia, kun kehtaattekin!

Viimeisessä oli moitetta molemmille ja neuvottomaksi ja hiljaisiksi
kävivät savolaiset. Joku aikoi vielä hyökätä, mutta Yrjö siirsihe eteen
ja sanoi kipakasti:

— Nyt ei tapella! Koetetaan kerrankin muuten selvittää asioita. Joka
kesä on miehiä kaatunut näihin kalakahakoihin ja se riittäköön. Minä
puolestani ojennan rauhan kämmentä hämäläisille.

Yrjö tarjosi kätensä Vahvaniemen Tuomaalle, joka siihen ystävällisesti
tarttuikin, samoin kuin tietäjävaarikin.

Mutta toiset luimistelivat ja kyyräilivät. Hämäläisistä tuntui oudolta
savolaisnuorukaisen puhe ja savolaisten vanhimmat miehet katselivat
vihaisesti sovinnonhierojata.

Yrjö läheni Vahvaniemen Kylliä arastellen ja sanoi tälle:

— Eikö mekin lyötäisi kättä sovinnon merkiksi?

Kylli vilkaisi vähän arasti isäänsä ja sanoi naurahtaen:

— Samahan tuo on?

Voutilan Iro katseli veitikoivin silmin Uhrivaaran Jolppia ja kysäisi
tältä:

— Mikä sinun nimesi on?

Nuorukainen vähän arveli ennen kuin jurahti:

— Jolppi.

Irolta pääsi ilakoiva nauru.

— Noin salskealla miehellä sellainen nimi!

— Ei nimi miestä pahenna. Saanko tuosta tuohisestasi jonkun marjan?

— Saat, mutta yhden vain.

— Miks'ei useampia?

— Ei kannattaisi antaa sitäkään, kun tällä tavoin tulette...
tappelemaan.

— Eihän enää tapellakaan.

Tämä oli tapahtunut tuokiossa, niinkuin hyökkäyskin ja vanhemmat miehet
katselivat vielä vihaisina toisiaan.

— Vähästäpä menee mieheltä sisu, kun hämäläiskakaroiden näkemisestä,
pisteli Lassi Mikonpoika Yrjölle.

Niiniveden miehet vetäytyivät metsäpolulleen, mutta Yrjö istahti
rauhallisena, niinkuin vanha tuttava hämäläisten kalatulille ja
haasteli Vahvaniemen Tuomaalle:

— Turhaa näistä apajista on rähistä ja tapella, kun kerran näitä on
jokaisella riittävästi. Isäni, joka keväällä kuoli, sanoi minulle viime
hetkillään: »Koeta saada sovintoa Hämeen ja Savon miesten välille
kala-apajoista. Ei siitä hyvä seuraa, että joka vuosi kalajärvillä
tapellaan.»

— Riita vie viljan maasta, kateus kalan vedestä, sanoi Tuomaskin. Kyllä
minunkin puolestani saisi nämä riidat loppua.

— Ja ne lopetetaan, tomahti Yrjö, silmäillen tyttärien, varsinkin
Kyllin liikkeitä, kun nämä sukkelina puuhasivat uutta kalakeittoa
tulelle.

— Nythän kruunukin tahtoo, että nämä teidän entiset takamaat on
asutettavat. Tulkaa siis sieltä Hämeen perukoilta tänne taloja
tekemään. On täällä tilaa ja halmemaita. Itselläni on tässä
neljänneksen takana talo, iso onkin, enkä yhtään kadehti uusia
naapureita.

— Onhan niitä tullut sanoja sinnekin Palojärvelle, että jos aikoo
täällä kalastella, on talotkin tehtävä, virkkoi Tuomas. — Ja onhan sitä
jo suunniteltukin yhtä ja toista, että joku näistä nuoremmista jäisi jo
tänä kesänä tänne tupiaan tekemään, kun saataisiin ensin vähäinenkään
sovinto eri heimojen välille.

— Se saadaan. Tulkaa miehet käymään talossani, niin puhutaan tästä
enemmän. Tuota tieuraa — Yrjö viittasi tielle, joka lähti poukamasta —
kun seurailette, niin löydätte Savilahteen.

— Eipä ole tiedetty, että ollaan niin lähellä savolaisten asumuksia,
sanoi joku Palojärven miehistä.

— Olet varmaankin näinä vuosina sen talosi rakennellut, virkkoi Tuomas.
— Eipä näillä seutuvilla vielä sitä ennen taloja kuulunut, eikä näkynyt.

— Me on marja-aholla nähtykin se talo, sanoi Kylli.

— No sittenpä sinäkin osannet joskus sinne, vanhan äitini vieraaksi.
Hän onkin sieltä Hämeen perukoilta ja mielivieras olisit hänelle, sanoi
Yrjö tytölle.

— Eipä tiedä, vaikka joskus kävisinkin, lupasi Kylli.

Yrjö löi kättä miehille ja lähti reippaasti astumaan. Kääntyi vielä
sanomaan:

— Niinpä muistakaakin sitten pian tulla vierahiksi. Liikenee sieltä
karjanantiakin Palojärven miehille.

Miehet asettuivat uudelleen aterialle. Joku potkasi syrjään särkyneen
padan kappaleita.

— Se oli se Jolppi, joka tuon padan särki.

— Iron mielitietty, pilaili joku.

— Häh... koputtelen niillä kappaleilla sitä heittiötä päihin, virkahti
punastuva Iro.

— On niitä mekin särjetty savolaisten patoja, sanoi Tuomas
sovinnollisesti. — Hyvähän olisi jos nämä joutavat riidat kerrankin
loppuisivat. On kylliksi jo tapeltu ja miehiäkin menetetty näissä
riidoissa.

— Kyllä ne loppuvat siitä... tämän kesäinen tyttärien kalajärville tulo
sen saa aikaan, jurahti tietäjävaari. — Kun heistä saadaan savolaisten
emäntiä, niin eivätpä kehtaa sukulaistensa kanssa tapella.

Tyttäret tirskuivat ja punastelivat. Joku koetti tosissaan karahtaa,
vaikka tekikin sen leikillä:

— Hyh... mokomille emänniksi... millä sitten keittäisi, kun padat
särkevät.

Mutta miesten kuorsaillessa ruokalavoillaan, suunnittelivat jo tyttäret
Savilahdessa käyntiä, ja taisipa olla muutamilla salaisena unelmana
Savon maille jäänti.




Suomen herttua.


Pyhän Olavin messu ja juhlalliset teininvihkiäiset olivat juuri
päättyneet Turun tuomiokirkossa. Kustaa Vaasan kuninkaallinen
juhlakulkue poistui kirkosta piispan taloa kohden, jossa tänään
oli määrä pitää tavallista komeammat piispanpidot, kun kuningaskin
Juhana-poikansa kanssa suostui niihin vieraaksi tulemaan.

Turun ahtaita kujia hellitti oikea kuninkaan pouta, joksi Turun
porvarit olivat tänä kesänä alkaneet nimittää yhtämittaisia helteitä.
Seurueensa etupäässä astuvan kuninkaan täytyi siristää heikot silmänsä
melkein kiinni ja nojata Juhana-poikansa käsivarteen. Ahtaissa solissa
oli päivän hautoma ilma ummehtunutta ja melkein löyhkäävää, josta
kuningas tuli hieman huonotuuliseksi. Juhlallinen kirkkotoimituskin
oli sitä osaltaan herättänyt. Kustaa-kuningas vainusi aina sellaisissa
juhlallisuuksissa katolisuuden jätteitä.

— Meidän aina vain täytyy viipyä täällä päivästä toiseen tämän maan
asioita järjestelemässä, emmekä pääse kotiin, oli hän juuri sanonut
Juhanalle.

— Mutta tämä maahan on niin kaunis, ja minä tahtoisin jäädä tänne
kokonaan, sanoo nuori Juhana, etsien katseilllaan piispan kartanon
pihalta väkijoukosta muuanta neitosta, joka osaltaan teki Suomessa-olon
hänelle mieluiseksi.

Ja siellähän näkyikin olevan Kaarina Hannuntytär, muuan turkulaisten
porvarien lapsia, muita somempana ja kauniimpana, odottamassa korkeata
ystävätään. Ohikulkiessaan Juhana nyökkäsi hymyillen tälle punastuvalle
immelle ja kuningas kysäisi:

— Ketä tervehdit, poikani?

— Turun väestöä, kansaa, joka pitää minusta ja minä heistä.

Koko Suomessa oloaikansa oli Juhana, varsinkin sen jälkeen, kun tapasi
eräissä juhlissa tämän Turun kukkeimman tyttären, pyytänyt isältään
saada jäädä Suomeen Suomen herttuaksi, mutta kuningas ei ollut
vielä antanut mitään varmaa lupausta. Hänenkin ajatuksiaan se oli
askarruttanut, sillä hän olisi mielellään tahtonut eroittaa toisistaan
Juhanan ja Eerikin, jotka eivät yhtään sopineet keskenään. Nythän olisi
sopiva tilaisuus eroittaa heidät, kun vain olisi voinut jättää rakkaan
poikansa tänne suomalaisten hallitsijaksi ja auttajaksi.

Piispan talossa kuiskailtiin, että tänään ehkä kuningas nimittää nuoren
prinssin Suomen herttuaksi ja tyytyväisenä sitä julistusta odotettiin.
Alavana ja sydämellisenä nuorukaisena oli Juhana voittanut kansan ja
myöskin katolisten suosion.

Piispa Agricola vei kuninkaan työhuoneeseensa, jossa katseltiin
Mikaelin uusimpia käännöksiä, joita hän äsken Tukholmassa oli
painattanut.

— Aiotko sinä kääntää kaikki kirjat suomeksi? kysyi kuningas
leikkisästi piispalta.

— Tärkeämmät vain ja siinäkin on paljon vaivaa ja kustannuksia.
Näihinpä tuloistani suurin osa hupeneekin.

— Ja luuletko Suomen kansan oppivan lukemaan?

— Kyllä aikaa myöten. Ensin on se oppi pappien saatava ja heidän
vuorostaan opetettava kansa lukutaitoiseksi.

— Sinulla on suuret suunnitelmat, Mikael, enkähän tahdo mitenkään niitä
vastustaa, mutta nyt meidän on suunniteltava ja puhuttava eräästä
toisesta asiasta. Mitä sanot, Mikael-mestari, jos me annamme poikamme
Juhanan Suomen herttuaksi?

— Kannatan sitä lämpimästi, vastasi piispa. — Olisihan meillä
täällä silloin joku, jonka puoleen voisimme kääntyä asioissamme ja
tarpeissamme.

— Mutta kenet valita pojallemme tänne neuvonantajiksi?

Herroja oli kokoontunut piispan työhuoneeseen ja heille kaikille
yhteisesti teki kuningas tämän kysymyksen.

Neuvoteltiin ja suunniteltiin näistä tärkeistä henkilöistä. Tämä
vei aikaa ja piispan suurtuvassa yleisö, joka odotti tätä kuninkaan
päätöstä, alkoi käydä levottomaksi. Eikä vähimmin Juhana prinssi, joka
jo pelkäsi isänsä peruutuvan osittaisesta lupauksestaan.

Juhana astuikin huoneeseen ja kävi isälleen kuiskaamaan:

— Rakas isä, järjestä nyt pian se asia. Ethän vain aikone jättää sitä
tekemättä?

— Tulemme täältä pian sinne vierasten pariin. Odota nyt siellä.
Koetanhan tässä asiata valmistaa, vastasi kuningas ja viittasi
poikaansa menemään.

Iloisena riensi Juhana vieraiden joukkoon ja alkoi jotain kuiskutella
Kaarina Hannuntyttären kanssa, koskapa tämä katseli kainosti maahan,
posket palavina.

Jo aukeaa piispan työhuoneen ovi ja tutisevin askelin, kiirettä
pitämättä käy kuningas esiin. Nojaa pöydän päähän ja viittaa poikansa
siihen vierelleen. Entistä vanhemmalta ja hauraammalta näyttää
kuningas nyt, kun hänen on ilmoitettava luopuvansa lemmikkipojastaan
suomalaisten hyväksi.

Jännityksellä odottaa väkijoukko kuninkaan puhetta, jota hän nähtävästi
aikoi pitää. Moneen kertaan täytyy kuninkaan yrittää ja viimein saa
hän hiljaisella äänellä sanoiksi: — Kun nyt lähdemme tästä maasta,
jossa olemme jo kohta vuoden oleskelleet, käytämme tätä tilaisuutta
lausuaksemme jäähyväiset teille kaikille. Olemme huomanneet tämän maan
köyhäksi ja monien puutteiden alaiseksi ja kun nyt olemme tutustuneet
tähän kansaan ja nähneet sen jäykkyydessäänkin ansiokkaaksi ja...

Kuningas väsähtää, nielasee jotain ja jatkaa ääni värähtäen: —...
ja senpävuoksi olemme sen tarpeita ja kehitystä ajatellen tehneet
päätöksen, joka on vaatinut meiltä paljon uhrautuvaisuutta. Tämän
päätöksemme nyt ilmaisemme, vaikka se tuntuukin meistä raskaalta.
Helpottaaksemme tämän maan eteenpäin pyrkimyksiä ja hallintaa, olemme
päättäneet jättää tänne rakkaan poikamme Juhanan Suomen herttuaksi.

Väkijoukossa kävi humahdus, eikä monikaan huomannut kuninkaan
valkoiselle parralle vierähtävää kyyneltä.

Mielenliikutuksesta väsähtäneenä istahti kuningas, ja selitti vielä
kuinka vaikeata hänen oli erota pojastaan ja sanoi toivovansa, että
suomalaiset pysyisivät uskollisina herttualleen ja tämän kanssa
sovinnossa maan yhteistä etua harrastaisivat. Hän tahtoo edelleenkin
olla Suomen kuningas, mutta kaikissa asioissa on heidän kuultava
ruhtinastaan Juhanaa, Suomen herttuata.

Kansleri astui nyt pöydän ääreen ja luki julistuksen, joka oli myöskin
kirjallisesti laadittu.

Väen täyteisessä tuvassa remahti äänekäs tervehdys ja piispa sekä
valtaherrat kävivät kiittämään kuningasta, ja onnittelemaan Juhanaa.

Olipa nyt iloisten äänten sorinaa tuvassa, kun Turun porvarien ja
muiden läsnäolevien onnittelut jatkuivat nuorelle hallitsijalle.

Yksi oli kuitenkin joukossa, joka karsain mielin seurasi suurta
tapahtumaa ja viimeiseksi tuli kuningastakin tervehtimään, tahallaan
sivuuttaen Juhanan. Se oli Klaus Fleming, nuori Kuitian ylimys, jolla
oli ollut jo kohta isänsä kuoleman jälkeen salaisia vallanhimoisia
suunnitelmia Suomeen nähden.

— No nythän voit jäädä Turkuun, jossa poikamme tarvitsee apulaisia,
sanoi kuningas.

— En tiedä. Teidän majesteettinnehan on sanonut, ett'ei minusta ole
hovimieheksi. Haluaisin vetäytyä maatiloilleni ja palvella sen ohella
vain kuningasta miekallani.

Kuningas katsoi hämmästyneenä nuoreen ylimykseen.

— Mitä? Etkö halua tehdä sitä palvelusta pojalleni?

— Tuskin hän minua tarvitsee.

Kuningas rykäisee suuttumusta ennustaen.

— Täällä toiset iloitsevat ja sinä näytät hapanta naamaa. Mitä se
tietää?

Ja kun nuori Klaus sammaltaa jotain epäselvästi, pyrkien
itsepintaisesti maatiloilleen, kuohahtaa kuningas.

— Jos et olisi parhaimman suomalaisen auttajani poika, olisi tilimme
nyt pian selvä. Mene minne tahdot, mutta poikaamme vastaan et
juonittele, siitä pidän huolen.

Nuori Klaus kumarsi ja poistui pystypäisenä, ja kohtauskin häipyi
salissa yhä jatkuvaan iloiseen humuun.




Uusi sielunpaimen.


Pakkanen paukahteli erämaiden lumisilla lakeuksilla ja lohduttoman
laajoissa, asumattomissa ryteikkökorvissa. Jymäytteli muutaman kerran
uuden erämaaseurakunnan papin tuvan nurkkaankin, kuin säikytelläkseen
siellä hiljaisina istua kyyröttäviä miehiä.

Mitäpä olivat nämä lammasnahkaturkeissaan ja -housuissaan hämärässä
tuvassa istuvat miehet muita kuin erämaan ensimmäisiä asukkaita, jotka
nyt siinä odottelivat uutta sielunpaimentaan.

Vastahakoisesti olivat nämä miehet, niinkuin kauempanakin korpien
ja vesien varrella asuvat, ryhtyneet rakentamaan äskenperustetun
erämaaseurakunnan ensimmäistä kirkkoa. Oudosti katseltiin Savonlinnan
käskynhaltijan, Kustaa Fincken asemiestä ja käskykirjettä, jossa
määrättiin kirkko rakennettavaksi ja joka talosta siihen työhön mies ja
hevonen, parhaista kaksikin. Mukisten ja korvallista kynsien ryhdyttiin
rakennustarpeita ajamaan ja vielä vastenmielisempää oli kesälämpöisillä
rakennella kirkkoa, kun kalavesillä ja kaskimailla olisi ollut
viihtyisämpää kupsehtia.

Kustaa Fincken lähettämä mies valvoi rakennustöitä ja tämä työnvalvoja
olikin töyhtöhattuineen, miekkoineen ja leveine saapasvarsineen
vastenmielisin eräkorpelaisille, jotka eivät olleet komenteluihin
tottuneet.

Kun kirkko saatiin syksytalvella valmiiksi ja Turun piispa Martti
Skytte lähetti entisen dominikalaismunkin saarnaamaan uuden kirkon
seurakuntalaisille, alkoivat mielet vähitellen sulaa ja melkeinpä
hartaana kuunneltiin tämän papiksi antautuneen munkin kansankielistä
saarnaa ja sulavata messuääntä. Harvat kuitenkin olivat tilaisuudessa
tätä ensimmäistä jumalanpalvelusta kuulemaan, kun laajan pitäjän
laitakulmilta ei ollut halua lähteä monipäiväistä hiihtomatkaa tämän
takia tekemään.

Lähiasuvia talonpoikia oli nytkin uutta sielunpaimentaan odottamassa.
Näistäkin muutamat pyrkivät mukisemaan kymmenyksistä, joita muiden
verojen lisäksi täytyi ryhtyä papille maksamaan.

— Hukka tässä perii, kun entisetkin verot ovat raskaat, ja tämä
kirkonmies vie nyt vielä runsaat lisät niukoista tuloista, haasteli
Hakoinen, vähän ulompaa pitäjältä hiihtänyt ikämies.

— Niin tekee, vahvisti Ilpoinen, Vanajassa aikoinaan asuneen tietäjän
ja uhripapin, Ilpon, pojanpoika, joka ristinkastetta paeten oli
hiihdellyt tänne Savon rintamaille ja jäänyt kotivävyksi Kanoisen
taloon. — Kuninkaan asemiehet, käyvät joka vuosi Savonlinnan Kyöstille
veroja raastamassa. Tälle ne kuuluu pitävän tuoda kotiin. Kauemmaksi
Lainkorpeen olisi minunkin pitänyt hiihtää, kun kerran Vanajasta lähdin.

— Toki sitä toivottiin Kyösti-kuninkaasta apua ahdistukseen ja
verohelpoituksia, mutta näitä kirkkojaan rakennuttaa ja ajaa tänne
erämaillemme uusia asukkaita riistamaita ja kalavesiä jakamaan, jatkoi
Hakoinen.

Hiilos hiipui papintuvan takassa ja ulkona kohosi lumisten metsien
yli kirkas kuu. Sen valojuova alkoi leikkiä pirtin lattialla, tullen
sisään neliruutuisesta ikkunasta, johon läpinäkyvä lasi korpiasukkaiden
ihmeeksi oli Turusta asti haalittu.

Tämän valojuovan ja ikkunan ihailu keskeytti nytkin napinapuheet ja
joku miehistä virkkoi hymähtäen:

— Pitännee tuo pappi nyt uudesta asunnostaan, kun noin komea ikkunakin
laitettiin.

— Tuli se maksamaankin, sanoo Lauri Pietarinpoika, kirkon
kuudennusmies. — Kymmenen tynnyriä rukiita siitä lystistä meni.

— Jopa on... ei sitä metsäkulmalaisen kannata tupaansa laittaa.

— No ei.

Istuttiin siinä ja käytiin ulkonakin kuuntelemassa, eikö jo kuuluisi
tulokkaan tiukujen helinä. Katseet kääntyivät kuin itsestään sinne,
missä kirkko seisoi mahtavana kunnaallaan samassa järven niemekkeessä.
Kunnioitusta herättävänä kohosi sen tukeva puuristi petäjän latvojen
tasalle. Ankara työ oli ollut sitä ristiä hilatessa kirkon jyrkälle
harjalle ja paikalleen pantaessa. Töyhtöniekka rakennuttaja oli
luvannut sille, joka kirkon ristin laittaa paikoilleen, vuodeksi
verovapauden, ja Lassi Mikonpoika oli sen ottanut tehtäväkseen ja
tehnytkin.

Odotellessaan laittoivat miehet honkavalkean papintuvan takkaan.

— Pistetäänhän roihu palamaan, että saa lämmitellä.

— Ja näkee mokoman naaman, jurahti Ilpoinen, joka hengenmiehiä aina
kuvitteli ilkeiksi näöltään ja tavoiltaan.

Lauri Pietarinpojan talossa, joka oli lähinnä papintupaa, valmisteltiin
tervetuliaisateriaa uudelle sielunpaimenelle. Muitakin kylän
emäntiä oli auttamassa Laurin emäntää, joka tyttärineen, Pirkon
ja Annikin kanssa, veti uunista liedelle makoisia kinkkuja ja
naurislaatikkovateja. Pietarinpojan vierastuvassa olikin melkein
pelkästään naisväkeä, koreissa pukimissaan puuhailemassa lämmintä
vastaanottoa hengenmiehelle. Laurin emäntä varsinkin oli pohteissaan.
Olihan hänen miehensä nyt kirkonisäntä ja siis lähempänä herrassäätyä
kuin toiset. Pirkkokin, verevä ja täyteliäs tyttönen silmäili
levottomana askartensa lomassa papintuvalle, joko siellä tulijan,
Laurentius-papin, hevosta näkyisi.

Laurentius ajoikin kohta papintuvan pihalle ja miehet menivät häntä
nöyrinä vastaanottamaan.

Kankeana pitkästä matkasta vääntäytyi Isä Laurentius, joksi häntä
luostariajalla oli sanottu, reestä ja tervehti kädestä pitäen miehiä,
liittäen vielä mieliä sulattavan loppumanauksen tervehdykseensä:

— Rauha olkoon teidän kanssanne ja majoissanne.

Papin alava esiintyminen ja rauhan toivottelu pehmensi äskeiset
napisijatkin ja miehissä saatettiin sielunpaimen tupaan, sulavasti
hänelle puhellen.

— Tämmöinen tässä nyt on papin asunto ensialuksi. Kelvanneekohan.

— Lasi-ikkunakin laitettiin, että näkee paremmin manauksia pitää.

— Lämmintä täällä ainakin on.

— Ja taloissa tyttäriä ruuanlaittajaksi, jos sellaiset kelvannee.

Isä Laurentius, katseli mielihyvällä ympärilleen, kurkistipa
kamari-huoneeseenkin, johon leveä vuode oli laitettu ja penkit verhottu
hirventaljoilla ja pöytä valkoisella liinalla. Eipä ollut Pietarilan
Pirkko-tytär kynttilääkään unohtanut, vaan parhaimman Saksan kestiltä
ostetun jalankin siihen kotoaan katsellut.

— Hyvän olette laittaneet sielunpaimenellenne asunnon, liiankin hyvän,
puheli Isä Laurentius. — Ei ole maallinen majani tottunut milloinkaan
ylellisyyteen, enkä siitä välitä. Liian pehmeillä patjoilla ei ihminen
pysy hengessä ja totuudessa. Kiitän teitä huolenpidostanne, miehet, ja
toivon että autatte minua minkä voitte suuren seurakunnan hoidossa.

— Emmehän osaa sinua, hengen miestä, auttaa, mutta sen teemme mitä
voimme ja kymmenyksiäkin koetamme maksaa vointimme mukaan, toimitteli
Hakoinen, partaansa kynien.

— Lähdetään kirkkoon, miehet. Siellä tahdon kiittää pyhää neitsyttä
onnellisesta matkasta ja muutenkin rukoilla kanssanne kotien rauhan ja
Kristuksen työn puolesta, sanoi Laurentius.

Isä Laurentiukselta tahtoi vielä sotkeutua pyhimykset hartauden
palvontaansa, vaikka se olikin kiellettyä. Vielä äsken oli Turun piispa
saanut kuninkaalta kirjelmän, jossa ankarasti varotettiin muutamia
entisiä papiksi tulleita munkkeja käyttämästä vähäisiäkään katolisia
menoja kirkkotoimituksessa, sekä samoin varomaan pyhimyksien mainintaa
ja palvomista. Takamaiden seurakunnissa nämä asiat kuitenkin tahtoivat
sekautua, sillä kukapa näissä tarkasteli neitsyt Maariatako palveltiin
vai Ristin Kiesusta.

Lauri Pietarinpoika kävi kotoansa noutamassa kirkon avaimen, sanoen
papin tahtovan ennen aterioimista käydä kirkossa. Naisväkikin lähti
kirkkoon. Muistipa taas kaunis Pietarilan Pirkko-tytär varata kirkkoa
varten valmistetun kolmihaaraisen kynttilänkin mukaan.

— Tämäkö on, tyttäreni, sinun ensimmäinen kaunis lahjasi kirkolle?
kysyi Isä Laurentius kainosti punastuvalta tyttäreltä, jonka kauneus ei
jäänyt häneltä huomaamatta.

Kauniina kajahteli Laurentiuksen ääni honkaisessa Herran huoneessa.
Mieltyen kuuntelivat Ilpoinen ja Hakoinenkin latinankielistä messua ja
kansankielistä lyhyttä saarnaa.

Toimituksen päätyttyä tallusteltiin kaikin kuutamoista tietä Pietarilan
suureen vierastapaan ja iloinen puheen porina alkoi kuulua täysinäisten
pöytien ympäriltä. Lauri Pietarinpoika oli Turunmatkoillaan kerran
saanut olla piispan pidoissa ja samanlaisiksi oli hän nyt koettanut
järjestää nämäkin tulijaisjuhlat, ollen vain hieman epätietoinen siitä
antaisiko nuorten leikkiä perheen tuvassa.

Kun uusi pappi tuntui mukavalta mieheltä, joka maallisistakin asioista
haasteli ja kallisteli samalla hänelle varattua olutkannuakin, rohkaisi
Pietarinpoika mielensä ja sanoi nurkissa sipattaville nuorille:

— No, menkää te toiseen tupaan parin vaihtoon sillä aikaa, kun me
vanhempi väki täällä yhteisistä asioista haastellaan.

Oluthaarikoiden ääressä sitten puhuttiin erämaan asioista, joihin
Laurentius tuntui jo edeltäpäin tutustuneen.

Myöhemmällä pistäytyi kirkonmies nuortenkin joukkoon ja katseli
erikoisesti Pirkon rehevätä kukkeutta ja notkeata liikehtimistä.

— Tule nyt, Pirkko, vähän minunkin parikseni, että saadaan puhua
asioista, sanoi Laurentius tytölle.

Hyvillämielin punastellen, kainona esiliinaansa hypistellen vastaili
Pirkko ihmeteltävän sukkelasanaisesti kirkonmiehen kysymyksiin.

— Kuka sinut, Pirkitta, on kastanut?

— Kiertävä saarnaajamunkki. Hän se täällä kastoi vanhoja ja nuoria.
Samanlaiset munkit kuuluvat käyneen ennenkin kastamassa, mutta muutamat
ovat aina piilotelleet ristin kasteelta.

— Onko sinulla paljon työtä täällä kotona?

— Onhan sitä... vaikka eihän meillä niin paljoa — äiti on niin vikkelä
tekemään.

— Jos joutaisit tulemaan sinne papin tupaan emännöitsijäksi.

Jopa karahti taas puna tytön poskille ja ilo välähti silmäkulmassa.

— Kyllähän minä... jos vain osaan. Minäpä menenkin heti kysymään
äidiltä.

Kohta palasikin Pirkko äitinsä kanssa ja hyvillään hieroskeli
Metta-emäntä käsiään esiliinaansa.

— Kyllähän toki Pirkko semmoiseen joutaa, jos vain osannee papin ruokia
laittaa.

— Osaa sellaisia kuin kotonaankin ja niihin olen liiaksikin
tyytyväinen. Ja jos siellä lienee mitään ruoaksi laitettavaa, lisäsi
Laurentius naurahtaen.

Pirkkokin pyrskähti nauramaan, tietäessään uuden sielunpaimenen
ruoka-aitan aivan tyhjäksi. Joku isäntämies oli vain vastaanottajaisiin
tullessaan kolhaissut metsoparin ja pistänyt sen kynsistään riippumaan
papin tuvan porstuaan.

— Onhan siellä metsopari, sanoi Pirkitta.

— No siitä tuleekin aamiainen ja ehkä jää päivälliseksikin, virkkoi
kirkonmies.

— Ja täältä tuodaan lisää ensi aluksi, lupasi Metta-emäntä.

Iloisena lähti Pirkko uutista kertomaan toisille tyttärille ja häntäkös
onniteltiin, että oli niin heti uuden sielunpaimenen suosioon päässyt.

Ja kun isä Laurentius miesten hiihtämään lähdettyä asteli asunnolleen
ja sytytti Pirkitta neidon valmistaman, kynttilän, polvistui hän
hengessä kuvitellun pyhän äidin kuvan ääreen ja kiitti hartain sydämin
uudesta kodistaan ja samalla vuodatti palavan rukouksen erämaan suuren
seurakunnan puolesta, joka oli hänen hoitoonsa uskottu.




Kastematka.


Erämaaseurakunnan ensimmäinen kirkko oli saatu valmiiksi. Isä
Laurentius Turun luostarikoulusta oli saapunut seurakunnan
sielunpaimeneksi ja kohtapa oli seurakunnan kaukaisimmallekin
kulmakunnalle ehtinyt saapua viesti uuden papin tulosta. Samalla oli
saapunut kehoitus, että kastamattomat lapset oli tuotava kirkonkylään
saamaan uudelta sielunpaimenelta ristin kasteen. Kastettavia olikin
karttunut runsaasti, kun viime vuosina oli harvoin kulkenut vaeltavia
saarnaajaveljiä, ja naapuriseurakunnan papit eivät joutaneet käymään
tärkeimpiäkään kirkollisia toimituksia suorittamassa.

Matti Lempaisen taloon Kivijärven Tialassa oli myöskin sana saapunut
saattaa poikansa kasteelle. Lempainen murahteli tyytymättömänä
vaivalloiselle matkalle lähdöstä. Hänen kasteelle saatettavat kolme
poikaansa olisivat saaneet tuolle matkalle mennä yksinkin, jos olisivat
tiettömiä taipaleita osanneet kulkea. Vanhin, Paavoksi nimitetty, oli
yhdeksäntoistavuotias, nuorin Pentti, täytti kuusitoista. Häntä vähän
vanhempi Rietu oli jo karhunkin keihäällä kaatanut ja vanhin poika
oli päätään pitempi isäänsä. Voimiakin lienee hänellä ollut, koskapa
kaskimaalla saattoi sulin käsin käydä kantoon kiinni ja vääntää sen
irti niinkuin heinänkorren.

Lempainen murisi lähtöpuuhissaan ja käski vaimonsa laatimaan evästä
konttiin. — Suotta on minun, vanhan miehen, sinne asti hiihtää.
Osaattehan yksinkin, kun saattelen jonkun matkaa ja tien neuvon.

— Emmehän, vaikka osaisimme kulkeakin, tiedä kuka pappi on ja
miten sitä on puhuteltava, kivahti Paavo. — Parasta on, kun lähdet
opastamaan. Ethän ole itsekään vielä uudessa kirkossa käynyt etkä
pappia nähnyt. Nythän ne siellä näkee kaikki yksintein.

— Minä vähät heidän kirkoistaan ja papeistaan... tulee täällä
sydänmaalla ilman niitäkin aikoihin... Kymmenyksiään se siellä vain
tahtoo. Ja matkakin on kovin pitkä.

Lempainen oli maankuulu karhunkaataja. Jo nuorena miehenä oli hän
kerran halmemaita katsellessaan yhyttänyt karhun ja kirveellään sen
hengiltä nuijannut. Sen jälkeen oli hän kymmeniä karhuja keihäällään
kaatanut yksin — ilman toverien apua. Viimeaikoina oli Rietu jo
hiihtänyt hänen kanssaan karhukierroksilla, ja jonkun jo keihäällään
kaatanutkin. Nytkin oli hänellä karhunkorvia kaksikymmentä kappaletta,
jotka oli kirkonkylään vietävä ja niistä käräjillä palkinto saatava.
Kirkonkylään ei hän olisi lähtenyt kastetoimituksen vuoksi.
Karhunkorvien käräjille vienti ja niistä palkinnon saanti oli paljon
mieleisempi asia.

Muori oli viillyt evästä konttiin ja hyvillä mielin, hymyssä suin
kiiruhti poikiaan lähtöön. Hänestä oli kovin mieleinen asia kun
pojat vihdoinkin pääsivät ristinkasteelle. Kovin usein hän oli siitä
miehelleen puhunut, peläten että paha vielä kastamattomat pojat perii,
johon mies oli naureksien virkkanut:

— Ei se noin isoille pojille enää mitään saa. Tottapa pahalle
piisaavat, koskapa jo karhunkin kaatavat.

Miehet suoriutuivat suksilleen, keihäät ja jouset mukanaan. Oli
aikomus matkan varrella otus korvesta kolkata silloin kun se tielle
sattui. Matka kävi suoraan erämaitten halki Kivijärven kylään, josta
Viitasaaren ja Keiteleen isojen selkien poikki Rautalammille.

— Emme hiihtele rajusti. Levätään, katsellaan uusia erämaita ja tehdään
nuotio kun ilta hämärtyy. Kunhan viikon hiihtelemme, niin eiköhän jo
silloin kirkko näkyne, puheli Lempainen pojilleen ja siirteli verkkaan
latuskaisia suksiaan.

Yöksi ehtivät he koskemattomaan korpeen, joka eli paikoin niin tiheää,
että vaivoin kulkemaan pääsi. Huimaavan korkeat monisatavuotiset hongat
ojensivat latvuksiaan pakkaskuulakalle taivaalle. Muutamat niistä
olivat jo vanhuuttaan kallistuneet ja toiset jo maahan rysähtäneet
kaataen pienempiä puita alleen. Yhden sellaisen maahan kaatuneen hongan
kupeeseen viritteli Lempainen nuotiota, veistellen vyökirveellään
lastuja hongan kyljessä.

— Tähän jäämme yöksi. Kun seitsentähti aamupuolta näyttää, lähdemme
jälleen hiihtämään.

Nuotio roihusi, sulatellen lunta puiden oksilta. Rietu oli laittanut
havuvuoteen ja Pertti kärventeli tulessa metsoa, jonka oli äsken
jousellaan kelohongan oksalta pudottanut. Vähän matkaa nuotiosta
oli valtava nietos — muurahaispesältä näyttävä, mutta liiaksi laaja
muurahaispesäksi. Yläpäässä näytti olevan, pieni aukko, jossa oli
lunta vähemmän kuin muualla. Lempainen katseli mätästä havu vuoteella
loikoen ja naurahteli itsekseen silmäillen poikiaan, josko nämä mitään
huomaisivat. Vihdoin hän virkahti kääntyen istumaan:

— Taisimmepa sattua mesikämmenen kanssa samaan majapaikkaan.

— Miten niin?

— Siltä minusta tuo mätäs tuossa näyttää, että kontio siinä vetelee
makeinta untaan. On se ennen tuommoisesta paikasta löytynyt...

— Elähän...

Pojat katselivat hämmästyneinä mätästä ja vuoroin isäänsä, laskiko
hän leikkiä, vai tottako puhui. Rietu otti keihään ja hämmensi sillä
aukkoa. Kohta kuuluikin ankara murina mättään sisästä. Katajapehko
heilahti aukon suulla ja lumi pölähti. Näkyviin tuli kontion pörröinen
pää ja etukäpälät. Kuului voimakas karjahdus ja otus painui takaisin
pesäänsä, hetkisen silmättyään rauhansa häiritsijöitä.

Pojat olivat tarttuneet keihäisiinsä valmiina vastaanottamaan otson
hyökkäystä. Lempoinen naureskeli eikä viitsinyt edes istualtaan nousta.
Antoihan poikien koettaa...

Rietu ei näyttänyt hätäilevän. Kävi uudelleen penkomaan keihäällään
pesän suuta.

— Tulehan, ukko, sieltä lämmittelemään. Vai menit piiloon, kehveli.

Pesästä kuului ensin murinaa ja kohta levähti pesän suu ja katajapensas
kimposi kaarena ilmaan. Lumi pölähteli ja siinä seisoi korven ruhtinas
vihaisesti silmäillen rauhansa häiritsijöitä. Korpi kajahteli sen
karjahduksista, kun kolme keihästä tunkeutui sen turkkiin. Hetken
temmellettyään painui kontio uupuneena lumelle, mutta Pentin se oli
keihäineen heittänyt hangelle. Lumisena vääntyi mies hangesta ja iski
vielä keihäänsä kontion kylkeen, kostoksi kuperkeikasta.

— No, miehiä teistä tulee, pojat; ei teitä häveten tarvitse kasteelle
kuljettaa, ihasteli Lempainen.

Pojat kävivät nylkemään saalistaan ennenkuin se ehti jäätyä. Lihat
kuopattiin hankeen ja talja levitettiin vuoteeksi, ja miehet kävivät
ihastelemaan niinkuin ei olisi mitään erikoisempaa tapahtunutkaan.

Viikkokauden ovat miehet hiihdelleet vuoroin lumisia metsiä, vuoroin
laajoja järvenselkiä ja päässeet vihdoin kirkonkylään, mukanaan
kantamus metsoja ja teiriä tuliaisiksi sielunpaimenelle. Talviaamun
hämärässä käyvät he pappilan pirttiin, jossa Laurentius-herra on
parhaillaan einehtimässä.

— Terve taloon!

— Terve tulijoille!

Hetken perästä virkkaa Lempainen hattuaan pyöritellen:

— Lienemmehän oikeaan osanneet. Onhan tämä pappila?

— On. Mistäpäin miehet hiihtää?

— Kivijärven Tialasta tulimme. Olisi vähän asiaa... Sinäkö lienet
kirkonherra, virkkaa Lempainen einehtivän papin puoleen kääntyen —
olisi tässä kastettavia, jos...

Laurentius silmää ovensuussa seisovia miehiä ja hänen suunsa vetäytyy
hyväntahtoiseen hymyyn.

— Nuoko kastettavia... johan ovat partasuita miehiä. Ovatko ne poikiasi?

— Minunhan nuo ovat. Ei niiden hartioita ikä paina, vaikka ovatkin jo
miehen mittaisia. Johan nuo kontionkin kaatoivat tänne tullessaan. Tuo
Rietu on jo kaatanut montakin.

— Kukas sinä olet Kivijärveltä? kysyi Laurentius naureskellen pojille,
jotka noloina hattuaan pyöritellen seisoivat ovensuussa.

— Matti Lempaiseksi nuo ovat sanoneet.

— Vai sanoneet... etpäs ole ennemmin tuonut poikiasi kasteelle.
Häpeisit toki, vanha mies.

— Mihinkä minä heitä olisin raahannut, kun ei ole ennemmin sattunut
tilaisuutta, eikähän ole pappiakaan ollut. Olisi nuo kelvanneet minulle
kastamattakin, mutta muori vain höpötti.

— Vai olisi sinulle kelvanneet — murahteli Laurentius. Ja mitä
sanoit... kontionko tullessaan kaataneet... taidat valehdella.

— Tuos' on vielä veriset korvat, ell'et muuten usko, kivahti Lempainen
ja heitti papin eteen permannolle kontion korvat.

— No jo on miehiä, kun kasteelle tullessaan kontion kaatavat.

Ovensuussa seisovien miesten mieli oli alkanut kuohua papin
soimauksista ja hymähtelyistä. Paavo puristeli jo nyrkkiään ja mulkoili
vihaisesti.

— Olisi tässä metsänantia, jos kirkon herralle kelvannee. Ja Lempainen
nosti lintutaakan ovensuusta keskilattialle.

Laurentius myhähti mielihyvästä ja virkkoi jo leppyneenä:

— Nuo pojatko ne näitäkin...

— Nehän ne...

— No mennään sitten miehet kirkkoon, virkkoi Laurentius reippaasti.

— Otamme kummit tuolta naapurin talosta.

Juhlallisin mielin astuivat kaukaisen salon asukkaat kirkkoon, jonka he
ensi kertaa näkivät, ja toimitus alkoi.

Neuvottomina katselivat pojat toimitusta. Paavo kyyräili vielä
äskeisen kiukkunsa vallassa, joka vain näytti nousevan papin pitäessä
manauksiaan. Ja kun pappi kysyi kastettaviltaan:

— Luovuttekos pois perkeleestä? — puristui poikain kädet nyrkeiksi ja
huulilta ei lähtenyt yhtään sanaa.

— Vastatkaa: Luovumme, virkahti pappi, mutta Paavo kumartui veljiensä
puoleen ja kysyi heiltä hiljaa: Jokohan sille pitäisi antaa selkään? —
Tahdomme, tahdomme, virkkoivat veljet, luullen Paavon käyvän käsiksi
pappiin.

Kynttilät pantiin kastettavien käteen ja toimitus jatkui edelleen.
Hiki tippui poikien otsalta ja heidän naamansa oli vetäytynyt ankaraan
irvistykseen.

Kaksi kuljeksivaa teiniä oli hiipinyt kirkkoon toimitusta katsomaan, ja
kun veljekset palasivat pappilaan suksiaan noutamaan, alkoivat teinit
heille naureskellen sopottaa kastelukuja. Paavon myrtynyt mieli ei
sietänyt enempää. Hän kävi teinejä takin kauluksesta kiinni, löi heitä
ensin vastakkain ja sitten heitti menemään.

Veljekset nousivat suksilleen aikoen lähteä kotimatkalle, mutta vanha
Lempainen kävi heitä estelemään:

— Mihin teillä nyt semmoinen kiire on? Minunhan on käytävä käräjillä
saamassa palkinto karhun korvista. Voi mennä päivä, jopa kaksikin
käräjillä.

Mutta pojat eivät halunneet enää jäädä kirkonkylään käräjärahvaan
naurettaviksi.

— Tulet kun joudut Menemme jo edeltä. Korvessa tavataan.

Ja pojat työnsivät pappilan pihatörmältä suksensa vihaiseen vauhtiin ja
vasta hiljaisessa korvessa heidän mielensä tyyntyi.




Erämaan yössä.


Erämaaseurakunnan kirkkoherra Laurentius istui huoneessaan muutamana
keskitalven iltana ja katseli uutta Aapis-kirjaa, jonka piispa Mikael
Agricola oli hänelle lähettänyt. Talikynttilä ritisi ja sen hämärä
liekki lepatti levottomasti. Papin täytyi pyytää toinen kynttilä,
voidakseen paremmin tutkia tätä ensimmäistä kansankielistä oppikirjaa.

Pirkko, Pietarilan tytär, Laurentiuksen nuori vaimo, toi kynttilän ja
sytytti sen toisen kynttilän liekistä, virkkoen:

— No nyt on oikein juhlavalaistus.

— Tämän uuden kirjan kunniaksi. Nyt sinäkin, Pirkkoseni, saat opetella
lukemaan.

Rehevä Pirkko helähytti iloisen naurun.

— Saa nähdä, tuleeko siitä mitään. Papithan ne vain semmoista...

— Ei, kyllä kaiken kansan täytyy oppia lukemaan, sanoi Laurentius ja
jatkoi: — Sitähän tämä uusi aapiskirja juuri tarkoittaa.

Pirkko istahti jakkaralle, papin jalkojen juureen ja nojasi
kyynärpäällään hänen polveensa. Kovin viehättävä oli tämä Isä
Laurentiuksen ensimmäinen oppilas.

    »Oppe nyt vanha ja noori
    joilla ombi Sydhen toori
    Jumalan keskyt ja mielen
    iotca taidhat Somen kielen»,

tavaili Laurentius ja Pirkko koetti kohta tavailla mukana.

Mutta kun jatkettiin säkeitä

    »Laki se Sielun hirmutta
    mutt Cristus sen tas lodhutta»

helähti jo tämä vallaton papin vaimo nauramaan, sanoen:

— Ei tule vanhasta konkaria.

— Täytyy tulla, lausui pappi totisena. — Ja ne, jotka ensin oppivat,
saavat vuorostaan opettaa muita. Siten saadaan tämä kansa nopeammin
kirjantaitavaksi.

Pirkko meni tupaan ja Laurentius jäi mietteisiinsä.

Tämä ensimmäinen aapiskirja oli oleva pieni valon tuike erämaan yöhön.
Vielä muutamia vuosia ja piispa Agricola lähettäisi Uuden Testamentin,
jonka suomennoksen hän oli kertonut olevan tekeillä. Silloin ilmestyisi
toinen tähti tähän tiedottomuuden talviyöhön. Hän ehkä oli äsken
innostunut liikaa, kuvitellut lukutaidon oppimisen sujuvan sukkelammin,
kuin mitä se todellisesti tulisi tekemään. Mutta uutterilla
ponnistuksilla toki saataisiin jotain aikaan.

Pahinta oli kansan haluttomuus ristinopin asioihin. Taikuutta
harjoitettiin vielä yleisesti ja kotihaltijoita palveltiin. Pietarilan
isäntä oli suostunut viime suvena kaatamaan muutaman uhrilehdon,
mutta kun sen jälkeen lehmä sairastui, arveli hän jo onnettomuuden
mahdollisesti johtuvan haltijainpuiden kaatamisesta. Kastamattomiakin
oli vielä erämaan laajan seurakunnan laitamilla, eikä heitä saanut
tulemaan ristin kasteelle.

Laurentius oli jo vähällä laueta alakuloiseksi, mutta Pirkon iloinen
hyräily tuvassa kevensi mieltä. Nuorista oli aina parempi apu kirkon
asiallekin. Heidät sai uskomaan ja taipumaan ja toivottavasti nyt tämän
uuden kirjan avulla myöskin oppimaan.

Pihalla helisi tiuku ja reen jalas natisi lumessa. Joku pitempi
matkainen lienee ajanut pappilan pihaan.

Sisään tulikin kohta Kanoinen, muutaman penikulmien päässä asuva
isäntämies, tuomaan kymmenyksiä kirkolle ja papille.

Kun oli oluthaarikka tyhjennetty ja kuulumiset kysytty, ojensi
Laurentius aapiskirjan Kanoiselle katseltavaksi.

— Piispa sen juuri lähetti ja siitä pitäisi jokaisen oppia lukemaan,
virkkoi pappi.

— Mitä varten? kysäisi korveneläjä ja se kysymys oli hengenmiehelle
niin tylsä, ettei oikein tietänyt, miten siihen vastata. Siinä oli
nyt Suomen kansa, jonka hän kuvitteli muutamassa vuodessa tulevan
lukutaitoiseksi.

— Mitäkö varten...» kertasi Laurentius partaansa sipoen — niin...
jokaisenhan täytyy oppia kristillisyyden taitoa... se on pohja kaikelle
muulle tiedolle ja taidolle ja oppiminen käy parhaiten kirjojen avulla.

— Lieneekö tuo niin tarpeellista. Osamme me möyriä kaskimailla ja
riistakorvessa ilmankin. Kyllähän pappi puolestamme lukee manaukset ja
rukoukset.

— Ei, Kanoinen... kyllä lukutaito on tarpeellinen, ja jokaisen siihen
täytyy oppia.

— Eipä taida se taito tarttua ainakaan vanhojen päihin, hymähti salon
mies.

Laurentius huokasi ja jäi miettimään. Niinhän äsken Pirkkokin oli
sanonut, että vanhasta ei tule enää kirjantaitajaa. Miten lienee.
Yritys on kuitenkin tehtävä. Suntio saa ensin itse opiskella ja
lähteä sitten pitäjälle pitämään lukukoulua. Vähitellen on saatava
siihen toimeen muitakin. Ei auta masentua, vaikka tuossa Kanoinen
hymähteleekin.

— Onko sinulla noita kirjoja useampiakin? kysyi Kanoinen papilta.

— Yksi näitä vain on, mutta eiköhän piispa pian lähettäne lisää, kun
pyydämme.

— Olisin tuon saanut viedä nähtäväksi. Saattaisi olla vaikka hyväkin
siellä tauteja vastustellessa.

— Ettäkö taikakapineeksi...?

— Vaikka semmoiseksikin.

— Ehei, miesparka, ei tällä taikoja tehdä muuta kuin henkistä pimeyttä
vastaan. Tämä kun opitaan, niin sitten jo pystytään ottamaan pyhä
raamattu käsille. Piispa Agricola suomentaa sitä parhaillaan.

— Mikä se semmoinen kirja on? kysyi Kanoinen.

Laurentius raapaisi jo korvallistaan. Tällaisia pakanoita taisi olla
hänen seurakuntansa suurin osa.

— Olenhan siitä kirjasta teille seurakuntalaisilleni kirkossa puhunut.
Etkö ole ollut siellä kuulemassa.

— Enpä hänessä... olin minä sitä tekemässä.

— Miksi et käy kirkossa?

— No mitenkä sitä pitkien matkojen päästä... ja kun on muitakin puuhia.

Kanoinen nousi lähteäkseen, nähtävästi närkästyneenä.

— Siellä on tuvan penkillä kymmenykset... pitänet sitten itse tahi
antanet kirkolle. Enämpää ei tule ennenkuin vuoden perästä.

— Ne olisi pitänyt mitata, sanoi pappi.

— Eivät ne siitä enene.

Mies painui kylmästi hyvästellen ulos.

Laurentius avasi jyväsäkkien suut. Pelkkiä akanaisia ohria vain, eikä
ruista karpiotakaan!

Siinä oli papin anteet, eikä ensimmäistä kertaa tällaiset.

Ja aapiskirjaa he tarvitseisivat vain taikakapineekseen.

Laurentiuksen sisässä alkoi kuohahdella. Totisesti tämän kansan parissa
koeteltiin kärsivällisyyttä.

Pirkko, papin vaimo, oli ollut läävässä lypsyllä ja palasi sieltä
iloisesti hyräillen. Nähdessään papin pahan tuulisena, kävi hänkin pian
totiseksi.

— Mistä isä on suuttunut? kysyi Pirkko.

Kiukkuiset piirteet Isä Laurentiuksen kasvoilla alkoivat silitä,
katsellessaan uutteran Pirkon puuhailua.

— Salon mies tässä reistaili... kantoi akanoita kymmenyksistään.
Katsohan tätä!

Pappi kourasi säkistä jyviä ja näytti niitä Pirkolle. Simasuisen papin
emännän sovittava nauru helähti tuvassa.

— Ynnikin eloja!

— Mitäs me itse syömme?

Hengen miehen harmi alkoi kuitenkin vähitellen hälvetä. Eihän
auttanut vaikeuksista väsähtää, kun kirkon työmaa oli vasta muutenkin
alkuasteellaan. Valoa oli vain koetettava saada erämaan yöhön ja lisää
työntekijöitä karulle vainiolle.

Mietittyään taas pitkän hetken kamarissaan, aloitti Laurentius
pitkän kirjeen piispa Agricolalle, pyytäen häneltä apulaista
erämaaseurakuntaansa. Eihän hän voinut lähteä salolle saarnaamaan ja
pakanoita kastamaan, kun lähin ympäristökin tarvitsi miestään joka
hetki.




Rautamarski.

(Pikapiirto).


Turun linnan vaakunasalissa asteli Klaus Fleming jymähtävin askelin ja
syyti parrastaan kiivaita sanoja Kurjelle, sotaväkensä päällikölle,
joka takan ääressä istuen koetti kuunnella rauhallisena.

— Minä pääsin niinkuin suunnitteitakin, koko Suomen haltijaksi
ja olisin osannut hallita ja hoitaa tätä maata aivan omin päin,
ilman kuninkaita ja heidän neuvonantajiaan, mutta nyt sanot sinä,
että Pohjanmaan väestö aikoo nousta kapinaan sen kirotun Ilkan
johdolla. Mutta koettakoothan, niin lakaisen kuin ukontuli heidän
sarka-armeijansa ja toista kertaa ei Ilkka karkaa Turun linnan
hiidenkirnusta, sen vannon. Ne kirotut pölkkypäät eivät käsitä, että
aion tätä maata itsenäiseksi, yhtä mahtavaksi kuin Ruotsikin ja tässä
he saisivat antaa minulle apuaan. Olisinkin jo pian ollut unelmieni
perillä, jos ei tätä kirottua kapinoimista sattunut. Juhanan sain pois
tieltäni ja Kaarle ei uskalla pistää tänne nokkaansa, vaikka koettaa
isännöidä Ruotsissa. Sigismundin olisin karistanut pois käsipuolestani
sopivassa tilaisuudessa, vieläpä vapauttanut Ruotsinkin hänestä,
mutta ei käsitetä siellä eikä täällä, mitä minun järeät aivoni ovat
vuosikymmeniä hautoneet.

Marski kulautti hopeaisen sarkon sisällöstä kurkkunsa kosteaksi ja löi
sarkon takaisin pöytään niin, että sisältö räiskähti korkealle. Alkoi
taas iskeä rautakorkojaan permantoon, niinkuin olisi joka iskulla
tahtonut nitistää jonkun aseisiin nousevan Pohjanmaan talonpojan.

— Eivätkö he käsitä, että juuri tätä varten minä tarvitsen suuren
sotajoukon, enkä voi sitä täällä Turussa elättää. Mutta jokaisesta
ruiskourasta heidän täytyy äristä ja nousta muka kapinaan leirityksen
vuoksi.

— Taitavathan huovit joskus heitä turhanpäiten härnäilläkin, murahti
Kurki.

— Häh? Puollatko sinäkin heitä? Mitä? Kapinoitko sinäkin minua vastaani

— Enhän tee sitä niinkauan kuin käteni miekassa pysyy, mutta talonpojat
eivät liene itsekään selvillä, ketä heidän olisi kuultava.

— Niin, senhän tekee Kaarle-herttua koettaessaan päästä siellä ja
täällä valtaan, mutta hänetkin minä vielä ajan hiirenloukkuun. Sopisi
minun kanssani, niin välipä sillä vaikka saisikin Ruotsin kruunun.
Meille suomalaisille se on sama kuka sitä kantaa. Ja oikeastaan...

Marski alensi ääntään ja istahtaen hänkin takan ääreen, jatkoi:

— Oikeastaan se Sigismundilla onkin, niinkuin jollakin
markkinailveilijällä.

— Et siis kannata häntä periaatteessa?

— En häntä, enkä muita suomalaisten isäntänä. Kaiketi me tulemme
toimeen omillamme.

Karskin ja rehdin suomalaisen puheelta tämä kuului Akseli Kurjenkin
korvaan, vaikka hän ei olisikaan kaikissa valmis hyväksymään
Rautamarskin hallitustapoja. Liian kova ja julma hän oli silloinkin,
kun lempeydellä olisi voitu asia järjestää. Suomalaisilla olisi ollut
muitakin hallitsijaksi sopivia, kuten Klaus Horn ja monta muuta.
Sinnepä täytyi Klaus Horninkin, loistavain voittojen sankarin, joutua
Kustaa Vaasan viereen, vieraalle maalle, ja nykyiset, sopivammat...
niin, mitäpä turhista unelmista. Unelmiksi kai ne jäävät Klaus
Flemingillekin.

Muuan asemiehistä oli pariin kertaan avannut vaakunasalin oven,
aikeissa lähestyä herraansa, mutta tämän tuiman katseen ja liikkeiden
pelästyttämällä vetäytynyt takaisin. Nyt hän kuitenkin kävi sisään ja
jätti kirjeen marskille.

Se oli Pohjanmaan voudilta Abraham Melkiorin pojalta, joka ilmoitti,
että Ilkka oli koonnut ympärilleen talonpoikaisarmeijan ja läheni sen
kanssa pian Turkua, ellei sieltä pian ehdittäisi apuun.

Klaus tomahti jaloilleen ja kirosi. Siis se huhuiltu kapina oli niillä
valmiina. Lähetti, joka kirjeen oli tuonut, kutsuttiin sisään ja hän
tiesi kertoa tämän talonpoikaisjoukon olevan vasta Hämeessä, ehkä
piankin Nokialla, jossa heidän oli määrä saada lisäväkeä Savosta päin.

— Me joudumme kyllä apuun, rämähti marski. — Huomenna olemme jo siellä
ja nyt ei Ilkka livahda kynsistämme.

Keskellä yösydäntä lähti marskin väki liikkeelle ja seuraavan
päivän perästä suoritettiin onneton Nokian taistelu. Kun osa
talonpoikaisjoukosta lupasi päällikkönsä marskin vangiksi, saatuaan
sillä ehdolla lupauksen linnaleirin poistamisesta, hymyili marski
pilkallisesti ja sanoi päällikölleen:

— Näetkö, mitä he ovat. Päällikköjäkin he myyvät vapautensa lunnaiksi.
Ei heitä koskaan pysty omat talonpoikaismiehensä hallitsemaan.




Armoa anomassa.


Pakkanen paukahtelee lumisessa korvessa. Oksat painuvat luokiksi lumen
alla, ja kiteet kimaltelevat. Päivän alkua ennustaa kapea valojuova
eteläisellä taivaanrannalla. Pohjoisella taivaalla kuumottaa vielä
kuun sirppi ja joku väräjävä tähti. Revontulet ovat sammuneet ja
hangeltahävinnyt niiden keltainen heijastus.

Henrikki Pietarinpoika hiihtää kapeata, puoleksi pyryn peittämää latua
korven kohdussa. Parta on vahvassa huurteessa ja suupielissä pienet
jääpuikot. Sauva painuu hankeen, nousee jälleen ja tasaisessa tahdissa
siirtyvät sukset eteenpäin. Oksista putoilee lunta hiihtäjän hatulle
ja olkapäille. Vain pujottelemalla pääsee raskaitten lumimöhkäleitten
ohitse, jotka pienimmästäkin kosketuksesta putoavat hankeen.

Pitkä on matka hiihtäjällä, ja se on vasta alulla. Jo puoliyön aikana
Henrikki Pietarinpoika sovitti sukset jalkoihinsa, ja nyt on vasta
muutama neljännes matkasta katkennut. Turkuun, marskin puheille,
hän on päättänyt lähteä valittamaan liiallisista veronkannoista ja
linnaleiristä armoa anomaan.

Henrikillä oli talo Savon takamailla, ja hyvin olisi siinä eletty,
jollei veronkantaja olisi niin usein vieraillut ja vienyt aina
parhaimman osan pellon ja metsän antimista. Nyt olivat taas huovit
käyneet viljat viemässä ja niin tarkoin, että piilotettu vilja riitti
hädin tuskin joulueväiksi. Pyhien jälestä saisi elää metsän antimilla
ja naurishutulla. Ja kohta veronkantajain käytyä oli Henrikki päättänyt
lähteä Flemingin puheille. Naapureilleen ei hän asiasta puhunut. Omalle
vaimolleen toki puhui tehdessään matkavalmistuksia, ja vaimo häntä
ankarasti varoitti retkelle lähtemästä:

— Varmasti mahtimies sinut tyrmään pistää tahi kaulasi katkaisee.

— Katkaiskoon... heimon yhteisen asian takiapa katkeaa... lausui mies.

— Jätät minut tänne turvattomaksi, huovien raastettavaksi, valitti
vaimo.

— Onpa tuossa juureva Tuomas, poikasi, kyllä hänen kädessään jo keihäs
pysyy. Ja takaisinhan sieltä varmasti tulen.

— Mihin sanot matkalla olevasi, kun kylään yövyt? uteli häneltä vielä
vaimo.

— Sanonpahan olevani vaikka pyhiinvaeltaja, menossa pyhän kaimaksen
luita katselemaan, naureksi Henrikki sovitellen eväsreppua ja
nahkakiihtelyksiä selkäänsä.

Ja niin painui Henrikki suksilleen ja nyt jo hiihteli ohi kirkonkylän
aamun sarasteessa.

Kylmään korpeen oli Henrikki talonsa rakentanut. Monta kovaa oli
kestettävä, ennenkuin sai peltoa tilkun raivatuksi ja kaskimaista
leivän riittämään perheelleen. Mutta hyvin olisi Henrikki talossaan
vaurastunut, jos sai kaikki mieheksi paisuneet poikansa pitää, mutta
kaksi vanhinta poikaa oli jäänyt kesäiselle kalaretkelle takamaille,
jossa useampi kesä sattui verisiä kahakoita Savon ja Hämeen miesten
välillä. Näissä ainaisissa heimokahakoissa olivat pojat surmansa
saaneet. Tuomas, nuorin heistä, oli jälellä ja hänpä jäi nyt taloa
hoivaamaan isän retkelle lähtiessä.

Suksen latu painui korvesta kovaksi tallatulle aukealle valtatielle,
missä sauvan kärki kipakasti kirahti ja latuskaiset sukset pyrkivät
pyörähtelemään kovalla tiellä.

Henrikki mietti hiihdellessänsä, mitä sanoisi marskille, miten
puhuisi ja heimon yhteiset vaivat valittaisi. Puhua pitäisi niin,
että siitä kerrankin apu tulisi. Ja hän uskoikin varmasti, että apu
tulee, kunhan marski saa tietää, miten pienet heillä on tulot, miten
vilja on vaivanalaista ja kovassa raatajan leipä, ja miten voudit ja
heidän huovinsa julmasti kantavat liikoja veroja. Hän ei koskaan sitä
uskonut, että marskin tahdosta huovit sillä tavoin elämöivät ja että
niin raskaita veroja olisi määrätty köyhän kansan maksettavaksi. Mutta
kukaan ei käynyt valittamassa ja jos kävikin, eivät osanneet puhua
niin että siitä olisi apua lähtenyt. Mutta hänpä puhuukin niin, että
se varmasti vaikuttaa. Menköön vaikka koko talvi tällä matkalla, mutta
selvyys on kerrankin saatava.

Henrikki kuvaili jo mielessänsä, mitä hänelle kotoinen heimo sanoo
hänen kotiin palattuaan, jos yhteinen asia onnistuu. Ihmettelevät ja
iloitsevat, voivatpa yhteistä korvaustakin antaa. Kun hän paluumatkalla
ensimmäiseen taloon tulee ja häneltä kysytään kuulumiset ja mistä
matka, ja hän virkkaa: Pistäysinpähän Turussa, marskin puheilla, niin
eivätköhän vähän ihmettele. Ja kun hän sitte uteliaille selvittää
matkansa tulokset, niin riemastuvatpa varmasti miesten mielet. Ja
kuvitteluistaan innostuneena Henrikki työnnälti eteenpäin niin rajusti,
että porkat luokiksi notkahtelivat ja kuiva lumi pilvenä pölisi.

Ilta jo alkoi hämärtyä, kun Henrikki saapui Pieksämäelle. Allapäin,
mietteissään oli hän hiihtänyt väärään ja päätti yöpyä naavakuusisen
korven keskelle, hongikkoryteikön kupeeseen, missä oli mainio
tulenpitopaikka.

Henrikki päästi vyöstään kirveen, pienensi sillä honkapölkkyjä,
veisteli lastuja ja viritti tulusraudallaan valkean hongan kupeeseen.
Ja kun oli vielä havuista majan itselleen laittanut, niin jouti mies
paistamaan tulella äsken nuolella lävistämänsä teeren.

       *       *       *       *       *

Viikkokausia on Henrikki hiihdellyt väliin erämaita ja väliin asutuita
seutuja, vihdoin väsyneenä ja masentuneena laskeutunut latuskaisilla
suksillaan Aurajoen suuhun. Tiukalle otti ennen kuin marski hänet
linnaan päästi, ja siellä sai hän odottaa monta päivää marskin puheille
pääsyä. Toisena päivänä se hänelle luvattiin, toisena jo taas evättiin.
Linnan päällikkö koetti häneltä tiukkaan saada selville, mikä oli hänen
matkansa tarkoitus. Vihdoin kutsutti marski hänet puheilleen.

       *       *       *       *       *

Rohkeasti ja vakuuttavasti oli Henrikki Pietarinpoika asiansa puhunut,
ja marski oli naurahdellen kuunnellut, sattuen tavallista suopeammalle
tuulelle. Muutoin olisi hän heti käskenyt heittämään miehen vankien
kosteaan kammioon.

Kun Henrikki oli puheensa päättänyt, kysyi marski:

— Savolaisetko sinut lähettivät, vai tuletko omasta alotteestasi tänne
valittamaan?

Henrikki hämmentyi. Kukaan ei ollut häntä lähettänyt eikä pyytänyt
valitusmatkalle. Hetken hän mietti mitä sanoa, mutta rohkaistuneena hän
vastasi:

— Koko kansan puolesta puhun.

— Vai tahtoisit sinä linnaleirini sieltä poistamaan ja veroja
vähentämään, mutta ne asiat tiedän minä määrätä. Liiaksi olette siellä
jo voutieni ja veronkantajieni kanssa rähisseet. Siitä on kerran
tehtävä loppu ja valituksista myös.

Ja marski huusi aivan Henrikin korvaan:

— Ettekö tiedä, että minun on maata puolustettava, ja siksi minä
tarvitsen veroja, ja ne on suoritettava, tietäkää se.

— Mutta millä me suoritamme, kun huovit ottavat aina enempi, kuin määrä
on, ja mittaavat liika suurella mitalla.

— Mitäs vastustelette veronkantajia.

— Emmehän vastustaisi, emmekä valittaisi, mutta...

— Ei mitään valituksia — keskeytti hänet marski. — Ja etteivät tänne
liioin pyrkisi valituksille, saat sinäkin istua toisten valittajien
joukkoon.

Marski viittasi asemiehelle, joka tarttui Henrikin käsivarteen ja vei
hänet pimeään ja kolkkoon kammioon. Sitä ennen oli vankilaan heitetty
samalle asialle matkanneet Hämeen miehet, jotka nyt kaikin saivat
miettiä keinoja pelastuakseen.

Useiden kuukausien perästä saivat vangit ihmeekseen vapautensa. Marskin
poika, Olavi oli isältään pyytänyt heidän vapauttamistaan, ja omin
käsin hän tuli heidän kahleensa aukomaan.

Erottuaan Hämeen miehistä, jotka lähtivät kotiseutuaan kohti
hiihtämään, painui Henrikki Pietarinpoika omille asumattomille
taipaleilleen, sadatellen mielettömyyttään, joka sai hänet lähtemään
vaivalloiselle matkalle. Ja näännyksissä päästyään kotitanhuvilleen
päätti hän, ettei koskaan enää lähtisi herroilta armoa anomaan.




Kosto.


Vuosi 1597 oli alkamassa.

Takkavalkea roihusi iloisesti Pietari Kanoisen pirtissä muutamana
keskitalven pakkas-iltana. Lumisia miehiä työntyi uksesta sisään, ja
kopisteltuaan lumet turkeistaan ja hatuistaan kävivät he takan ääreen
lämmittelemään. Miehet olivat palannet pitemmältä eräretkellä Lapin
korvesta ja tarinoivat nyt iloisesti matkan vaiheista, sulatellen
takkavalkean ääressä kohmettuneita jäseniään. Eräretkellä muiden muassa
oli ollut Kanoisen kaksi poikaa, Pentti ja nuorempi Vilppu, joka oli
ensi kertaa pitemmällä eräretkellä ja jolta raudan kova pakkanen oli
tulomatkalla jalat jäädyttänyt.

Runsaan saaliin toivat tällä kertaa erämiehet takamailta, ja hyvillä
mielin vanha Pietarikin, joka ei pitempiä erämatkoja suosinut, kävi nyt
tulen ääressä istuvia miehiä puhuttelemaan.

— Runsaan saaliin sanoitte saaneenne miehet ja tarpeen se tänä talvena
onkin. Paljon ei viime syksynä veronkantaja talvenvaroja jättänyt.
Kaikki vei, mitä en piilottaa ehtinyt, ja uhkasi kohta takaisin tulla,
ja nyt jo kuuluu tulossa olevan, milloin tänne asti ehtinee.

Näin puheli vanha Kanoinen ja istui kumaraisena, pää käsien varassa
tuleen tuijotellen.

Erämiestenkin iloisuus hävisi ja vakavina hekin kävivät miettimään,
mitä olisi tehtävä, jos veronkantaja sattuisi tulemaan.

— Tänään puin viimeiset ohrat, joita norohalmeesta saatiin, mutta ei
niitäkään monta karpiota tullut — puheli Kanoinen ja silmäsi oven
suuhun, missä äsken riihestä kantamansa ohrasäkit vielä olivat. — Saisi
edes nuo siemeneksi säilymään.

— Vai jo taas on vouti miehineen liikkumassa, virkahti takan äärestä
Vaitinen, Kanoisen naapuri, harteikas, keski-ikäinen mies. — Vai ei
riittänyt vielä viimesyksyinen ryöstö, kun piti uusimaan tulla. Kovin
käy raskaaksi marskin rautakoura.

— Ei ylety herttuan käsi sitä masentamaan, vaikka aina lupaa. Turhaan
saamme häneltäkin apua odottaa, huokasi Kanoinen.

Alakuloiseksi painui miesten mieli. Alta kulmainsa tuleen katsellen
mietti Vaitinen, mitä pitäisi tehdä, kun sulkaniekka veronkantaja
saapuu. Mutta nuorempien miesten otsasuonet pullistuivat ja silmistä
singahteli vihan salamat, muistellessa veronkantajien ja huovien
ilkitöitä. Jos olisi jaksanut kestää veronkantajien omavaltaisuudet,
mutta linnaleirin miehet ryöstivät kotirauhan, kaikista kalleimman.

Kanoisen nuorin poika Vilppu nousi takan äärestä ja otti seinältä
kirveensä, jolla oli äsken päättyneellä eräretkellä karhun kaatanut,
hyväili sen välkkyvää terää, heilautteli sitä päänsä yli ja puhkesi
innoissaan puhumaan:

— Olisi tuossa nyt Kuitian herra, niin kallonsa halkaseisin. Yhtä
nopeaan se kai kävisi kuin eräkorvessa mesikämmenen kaato. Kerran vain
noin huiskautin, ja silloin tupertui otus hankeen voimatonna.

— Turhia puhut, poika. Ei yksi mies saa kostoon käydä, puheli Kanoinen.
— Koko kansa sen vielä kerran tekee, jos lie enää miehuutta sen vertaa.
Käydään miehet illalliselle. Ja sitte korjaamaan talteen nahkat ja
viljanloput siltä varalta, että jo aamulla veronkantaja tulee.

Kohta ei kuulunut pirtissä, jota himmeästi takkatulen loimu valaisi,
muuta kuin puutuoppien kalahtelu honkaiseen pöytään ja petäjäisen
leivän rasahtelu salolla nälkiintyneitten miesten käsissä.

Ateria oli lopetettu ja miehet valmistelivat saunaan lähtöä, kun ovesta
työntyi sisään lumisena ja kovasta hiihdosta hengästyneenä Vaitisen
nuorin poika Pentti ja kävi hätäisesti kertomaan, että kylälle olivat
voudin veronkantajat tulleet entistä suuremmalla voimalla ja elämöivät
parhaillaan joka talossa.

Miehet tyrmistyivät ja saunaan lähtö jäi sikseen.

— Joko meille ehtivät? kysyi Vaitinen hätäisesti pojaltaan.

— Siellä ovat parhaillaan tuhoa tekemässä. Vilja-aitan tyhjensivät ja
hevosen ottivat tallista. Nahkat ehdin piilottaa, olisin piilottanut
viljatkin, vaan en ehtinyt, ennenkuin tulivat. Kohta kai tänne saapuvat.

Vaitinen nousi, kirosi kumeasti ja vaatehdittuaan tempasi seinältä
Kanoisen sotakirveen ja karjasi:

Nyt ne kerrankin kaatuvat omalle pihalleni.

Mutta Kanoinen riensi ulos karanneen Vaitisen jälkeen ja varoitti
raivostunutta miestä:

— Oletko hullu... yksi mies kymmentä vastaan... ja niitä voi olla
enempikin. Sinut heti mäsäksi lyövät, usko minua. Parasta, kun jäät
tänne ja kostamme miehissä, jos näyttää sopivalta.

Kohta näkyi pihaan johtavalla rantatiellä parvi ratsumiehiä aseineen,
ja heidän jälessään kuormarekiä, joihin oli kerätyt verot sullotut
ja joiden eteen talojen hevoset valjastettu. Joukon johtaja pyörähti
pirttiin ja ärjäisi keskilattialla seisovalle Kanoiselle:

— Missä on viljasi ja nahkasi, mies? Maksanet lisäverosi tinkimättä,
jollet aio päästä Turkuun marskin vieraaksi. Viime syksyinen
vastusteleminen olisi jo sen sietänyt. Tuolla näet — vouti osoitti
avatusta ikkunasta pihalle — Rautalammin häijyimmän miehen Turkuun
matkalla. Tekeekö mielesi hänen seuraansa?

Kanoinen silmäsi pihalle, jossa huovien hevoset teutaroivat, ja näki
Tenhuisen, naapurinsa, siellä käsistään satulaan sidottuna, rääkättynä,
kasvot kiukusta vääntyneinä.

— Ei ole minulla mitään antamista. Syksyllähän veitte melkein kaikki,
mitä oli ottamista. Mikä jäi jälelle, se on pitäjäisen pitimenä syöty.
Tässä on viimeiset leivät. Ja Kanoinen osoitti pöydälle, jossa oli
vielä äskeisen ilta-aterian jätteet.

Huovi pyörähti pihalle ja komensi joukkonsa särkemään aittojen ovet ja
tutkimaan kaikki paikat, jos olisi mitä piilotettu. Kanoinen oli jo
ennemmin ehtinyt kätkeä ohrasäkkinsä pirtin permannon alle ja kiirehti
nyt nostamaan vesikorvon luukun päälle, ettei sitä huomattaisi. Mutta
joku huoveista oli huomannut riihen luona läjän olkia, jotka tuoksuivat
vasta riihitetyiltä, ja kävi nyt uudestaan vaatimaan Kanoiselta viljaa.
Tallista olivat toiset taluttaneet talon ainoan hevosen pihamaalle.
Heidän kanssaan kiisteli Vilppu tapaillen ohjaksia, vaan saikin niistä
niin ankaran iskun vasten kasvojaan, että katsoi parhaaksi väistyä
ylivoiman tieltä. Toimetonna hänen täytyi katsella, miten sälkö
valjastettiin reen eteen ja ajomies tarttui ilkkuen ohjaksiin.

Kuu valaisi pihamaan, jossa näkyi veronkantajien hävityksen jälkiä:
aitoista sinne tänne heitettyjä taloustavaroita, pirtistä kannettuja
vaatteita ja heinää. Kanoinen oli käynyt käsistään sidotun Tenhuisen
luokse saadakseen sopivassa tilaisuudessa vaihtaa jonkun sanan hänen
kanssaan. Ja se tulikin huovien mennessä navettaan nuorimaan lehmää
kostoksi niskoittelevalle isännälle, joka ei viljaansa antanut, ja
olipa vielä sen niin hyvästi kätkenyt, että sitä ei etsimälläkään
löydetty.

— Etkö voisi katkaista siteitäni? kysyi Tenhuinen, ääni kiukusta
vapisten — ... ja antaa minulle aseeni, joka on tuolla reessä, ja
samalla tarttua omiisi poikaisi kanssa.

— En uskalla nyt... mutta vielä tänä yönä sinut vapautamme ja kostamme
verohurtille.

— Missä?

— Siellä, mihin yöpyvät. Ehdimme siksi saada lisää miehiä.

— Kuulin, että aikovat Nokisenvirralle yöksi...

— Sieltäpä heidät sitte tapaamme. Lähetän Vilpun, hyvän hiihtäjän,
salaa heidän jälkiään seuraamaan, jos muuanne aikoisivat.

— Tuletko varmasti?

— Tulen.

Veronkantajat olivat menneet. Vilppu oli lähtenyt metsiä myöten heidän
matkaansa salaa vaanimaan. Vaitinen oli mennyt kotiinsa ja luvannut
kohta palata miehiä mukanaan. Kanoinen läksi muihin taloihin, joissa
veronkantajat olivat jo vierailleet, nostattamaan miehiä sotajalalle.

Hiihtäessään tähtikiiluvana yönä tuttuja talojen taipaleita, mietti
Kanoinen, pitäisikö kostaa vai jättää kostamatta voudin miesten
tihutyöt. Mutta hänessä raivosi kostonhalu siksi voimakkaana, ettei hän
tahtonut ajatellakaan, mitä seurauksia mahtaisi olla kostoretkestä,
jonka hän nyt pani alkuun. Valkaseisiko marski heidän, kostajien, luut
Turun linnan kammioissa, tai nostaisi heidän päänsä seipäisiin, se oli
samantekevää, kunhan hurtat saisivat palkkansa ja Tenhunen vapautensa.

       *       *       *       *       *

Palattuaan kylältä miehiä mukanaan, näki Kanoinen Vilpun jo palanneeksi
tiedusteluretkeltään. Vaitinenkin oli jo ehtinyt tulla poikansa ja
muutamien miesten seuraamana.

— Nokisenvirralleko hurtat yöpyivät? kysyi Kanoinen pojaltaan.

— Sinne. Kaksi miestä oli lähtenyt viemään viljakuormaa siitä eteenpäin
Vaitisen hevosella.

— Liinulla? kysäsi Vaitinen seisoalleen nousten.

— Niin.

— Mistä sait tietää?

— Tasalan Lauri, mistä lienee hiihtänyt, se tiesi kertoa.

— Sinne meni Liinu, huokasi Vaitinen ja painui penkille entistä
kumarampana.

— Me otamme huoveilta hevosen sijaan, kaksikin, kuohahti Pentti
ja välkytteli takkatulen valossa äsken pajassa terästämäänsä ja
tahkoamaansa kirvestä.

Miehet tahkosivat kirveitä ja tuuria sekä varsittivat keihäitä, ja
ennen puolta yötä oli miesjoukko valmis sovittamaan sukset jalkoihinsa
ja hiihtämään tähtien valossa Nokiselle.

Huutaen ja hoilaten olivat veronkantajat saapuneet Nokiselle.
Nimismiehen talosta olivat he vierittäneet rekeensä täyden oluttynnyrin
kiitokseksi kestityksestä, ja sitä maistellen matkan varrella olivat
miehet entistä hurjempina käyneet taloon komentelemaan pelästynyttä
väkeä. Kaksi asemiestä jäi pihalle kuormastoa ja hevosia vartioimaan.
Tenhuinen oli jätetty käsistään sidottuna pihapuuhun. Raudan kova
pakkanen puistatti häntä, ja ranteissa, joihin veri oli hyytynyt,
tuntui menehdyttävää kipua. Joutuisiko Kanoisen lupaama apu, ennen
kun hän tähän jähmettyy, oli ainoa ajatus, jota hän kykeni vireillä
pitämään.

Se joutui.

Rantatiellä jo saapui kostajajoukko Kanoisen johtamana. Tähtien
valjussa loisteessa välähtelivät kirveet ja keihäät miesten olalla.
Kun joukko ehti pihaan ja Kanoinen vapautti Tenhuisen kahleistaan,
riensivät vahdissa olleet asemiehet saunasta tovereitaan hakemaan,
mutta eivätpä he sinne molemmat päässeet toinen heistä horjahti
saunatielle Vaitisen raskaan kirveen iskusta.

Kohta riehui rantaan viettävällä törmällä taistelu kuumana ja verisenä.
Asemiesten haarniskat olivat jääneet pirttiin ja saunaan, joten
talonpoikien oli nyt hyvä taistella. Huovien vastarinta heikkeni ja
taistelu siirtyi virran jäälle, joka oli joen keskellä haurasta.
Kostajat ajoivat edellään huoveja kohti virran keskustaa. Jää rasahteli
ja murtui heidän allansa ja syvyyteen vaipui huovi toisensa jälestä,
huutaen tovereiltaan apua. Mutta sitä ei tullut. Heikko jää lohkesi
ylöspyrkijäin alla ja virta vei heitä koskea kohti, jonka kohina kuului
hiljaisessa talviyössä. — Muutamat huoveista olivat, huomattuaan
jäävänsä taistelussa tappiolle, rientäneet pihaan valjastamaan
hevosiaan, päästäkseen pakoon. Mutta Kanoisen poika, Pentti oli
piilottanut valjaat, ja neuvottomina huovit nyt katselivat kuormiaan
ja hevosiaan, jotka näyttivät jäävän voittajien saaliiksi. Useita
huoveista oli kostajien kirves kaatanut, toisia oli saatu vangiksi,
osa oli jo virtaan jäänyt ja koski nieluunsa vetänyt, ja loput
katselivat neuvottomina pihalla osaamatta pakoonkaan lähteä. Iva- ja
haukkumasanoja sateli heille miesparvesta.

— Miksi ette valjasta hevosianne?

— Käykää taisteluun!

— Ensin on niiden selkä pehmitettävä.

— Ja sitte miehet sysättävä virtaan.

— Täällä on jo ase siltä varalta. Ja Kanoisen Vilppu veti taskustaan
tervatun köydenpätkän.

— Maksetaan nyt verot kerrankin kukkuramitalla. Tarttukaa miehet kiinni
huoveihin.

Loput irrallaan olevista huoveista sidottiin pienen vastarinnan
jälkeen ja nyt saivat miehet mielin määrin kostonjanoaan tyydyttää.
Jo vuosikausien kuluessa kasvanut kostonhimo yltyi nyt raivoksi,
jota kukaan ei pystynyt hillitsemään. Huoveilta riisuttiin yläruumis
paljaaksi ja pamppu alkoi vimmatusti heilua.

— Vielä teidän luunne Fleming murskaa Turussa, kunhan sinne joudutte,
uhkasivat huovit. Mutta siitä huolimatta tervapamppu teki tehtävänsä,
ja kun miehet olivat aikansa huoveja peitonneet, siirtyivät he pirttiin
maistelemaan huovien kulettamaa olutta.

Mutta muutaman vangin siteet aukesivat. Nopeasti hän vapautti
toisetkin, ja saatuaan vaatteensa ja aseensa kuntoon päättivät huovit
hyökätä pirttiin, missä kostajat laulelivat oluthaarikoiden ääressä.
Talon isäntä huomasi huovit irrallaan täysissä varustuksissaan, ja
hätäisesti kävi hän sanomaan tästä pirttiin talonpojille.

Nyt syntyi uusi, entistä tulisempi taistelu pihamaalla aamun hämärässä.
Nyt olivat taistelijat jo tasaväkisiä ja useimmilla huoveista
haarniskansa, joihin ei keihäs pystynyt, joten kostajain täytyi
turvautua raskaisiin kirveisiinsä.

— Älkää päästäkö pakoon huoveja, huusi avopäin riehuva Vaitinen ja
lennähti tielle pakoon aikovien huovien eteen. Hänen raskaan kirveensä
iskuista murtuivat haarniskat, ja pian hänelle joutui avuksi Kanoinen
poikineen. Lumi pölisi pilvenä taistelevien jaloissa ja huovien täytyi
taas peräytyä. Vilppu iski samaiseen huoviin, joka oli hänen sälkönsä
valjastanut ja sen vaahtoon Nokiselle tullessa ajanut.

— Tuossa on hevosen varkaalle.

Huovi horjahti ja ruhjotuin kasvoin jäi hän makaamaan hangelle.

Loput huoveista sidottiin uudelleen ja vietiin virran jäälle, johon
Kanoinen kävi tuurallaan survomaan avannoita.

— Nyt niistä päästiin, huokasi Vaitinen haavojaan huuhdellen kylmällä
vedellä.

— Päästiin vähäksi aikaa. Kunhan ei olisi jo ensi talvena sama leikki
edessä, virkkoi Kanoinen, hänkin haavojaan tarkastellen.

Väsyneitä olivat miehet ja muutamat pahasti haavoittuneitakin. Pentiltä
oli käsi lyöty poikki ja Vilppukin oli saanut hartioihinsa pitkän
haavan. Mutta kevein mielin kävivät miehet pirttiin. Olihan rauha nyt
vihdoinkin taattu, taistelu voitettu ja huovien tihutyöt kostettu
täydellisesti, mutta mitä teoista seuraisi ei voitu tietää.

       *       *       *       *       *

Kun miehet olivat saaneet haavansa sidotuiksi ja oluthaarikka kierteli
taas janoisessa miesjoukossa, virkkoi kuitenkin Tenhuinen:

— Hyvin teitte, kun hurtille kostitte ja minut pelastitte. Nythän
saadaan takaisin viljamme ja mitä muuta on viety. Ja mitä seurannee
tekosestamme, niin yhdessähän kärsimme. Eihän ole nyt mieltä painamassa
se, että huovit saavat aina kostamatta reuhata.

Äänettöminä kävivät miehet lepäämään aamun koitteessa, joka valaisi
öisen taistelun jäljet.




Särkynyt joulurauha.


Leppäveden Seppälässä valmistuttiin joulujuhlaa viettämään vuoden
1596 lopulla. Talon naisväki oli jo aattopäivänä puoliyöstä lähtien,
puuhaillut, Ylötär emäntä ensimmäisenä ja muita virkumpana uunin
ääressä paistellen piirakoitaan ja ohraohukaisiaan. Apuna hänellä oli
nuori tyttärensä Anna, jonka kihlajaisia oli määrä viettää joulunpyhinä.

Olutta oli valmistettu runsaasti ja voimakkaampaa kuin ennen. Osa
oluttynnyreistä oli jo vieritetty pirtin permannon alle ja toisia
viimeisteli Ylötär emäntä puhellen tyttärelleen:

— On siinä nyt juoma semmoinen, että kykenee miesten mielet vireillä
pitämään, eikä kesken loppune. Menehän sinä vain vaatteitasi
valmistelemaan. Olavi Martinpoika saattaa tulla kohta kun päivä
vaikenee.

Karsinanurkassa jauhoivat talon palkkanaiset talkkunoita, ja Ylötär
emäntä kävi nyt heitä kiirehtimään.

— Kiertäkää vain kiivaammin. Ennen päivän tuloa on saatava kaikki
jauhetuksi.

Paistettuaan piirakat ja ohukaiset, kävi Ylötär valmistamaan
olkihimmeleitä, jotka kiinnitettiin laipio-orteen honkaisen pöydän
kohdalle. Kotona valmistettu kolmihaarainen kynttilä asetettiin
jalustaansa pöydän päähän. Olkia ja kuusenhavuja kannettiin permannolle
ja tupa oli valmis vastaanottamaan juhlavieraita.

       *       *       *       *       *

Ilta on hämärtynyt ja takassa roihuaa vankka pystyvalkea. Ylönen ohjaa
kihlajaisvieraat ensimmäisenä saunaan, josta palattua vieraat istuvat
yhdessä talonväen kanssa ruokapöytään, joka notkuu ruokien painosta.
Ylötär on kantanut vierailleen lämpimät lihakönkäreet, ohraleivät,
ohukaiset ja piirakat. Olut kuohuu haarikoissa ja kolmihaarainen
kynttilä valaisee pöytää ja juhlavieraita.

Syönti alkoi ja jatkui leikkipuheiden säestämänä. Oluthaarikat
kiersivät ja juhlamieli nousi. Aterian loputtua otti Ylönen
nurkkalaudalta uuden suomalaisen virsikirjansa ja alotti jouluvirren,
johon muutamat vieraistakin yhtyivät...

    »Ratk' riemuita me mahdam'
    nyt täll' joulu-juhlall'
    sill' Kriste syntyä tahtoi
    Neitseest'ja tän' tulla.
    Hän meidän ainoa, autuum' on
    jost' iloita aina tahdom',
    nyt täll' joulu-juhlall'.»

Kun virsi oli loppuun veisattu, kuului pihalta reen ratinaa ja kavion
kopsetta. Ylönen avasi ikkunaluukun ja katsoi pihalle. Suljettuaan
luukun mutisi hän synkästi:

— Taisi tulla kutsumattomia vieraita.

Historiallisia kertomuksia I.

— Keitä? kysyivät toiset uteliaina.

— Huoveja näkyvät olevan.

— Kiesus Maaria! siunaili Ylötär. — Joulurauha tässä nyt taas särkyi.

Huovit astuivat tupaan, ensimmäisenä Kustaa Henrikinpoika, joka
miehineen oli eronnut Mauri Skytten joukoista. Skytte oli mennyt pienen
ratsumiesparven kanssa Tavisalmelle jouluaan viettämään, ja Kustaa
Henrikinpoika, raaka huovi, jäi miehineen Rautalammille.

Tultuaan tupaan kävivät miehet heti seisoaltaan muonitusta ja
joulusaunaa vaatimaan. Ylötär kumminkin arveli saunan kiukaan
jäähtyneen ja muutenkin näytti haluttomalle kutsumattomia vieraita
hoivaamaan.

— Niinpä pankaa sauna lämpiämään ja oluttynnyri saunaan, käski
rehentelevästi Kustaa Henrikinpoika.

Vieraat istuivat hiljaa säikähtyneenä pelättyjen ja odottamattomien
vieraiden tulosta. Ylönen istui synkkänä pöydän päässä. Hän oli ainoa
lukutaitoinen henkilö seudun talonpojista ja hänen edessään oli nytkin
avattuna uusi testamentti, josta hän oli aikonut lukea vierailleen ja
talon väelleen joulu-yön tapahtumista. Hartaushetken kumminkin katkaisi
tällä kertaa huovien tulo.

— Eipä näy isäntä käskevän meitä ruokapöytään. Pitänee siis käskemättä
käydä, virkkoi äreänä Kustaa Henrikinpoika ja kävi miehineen
pöydän ääreen. Joulurauhan vuoksi ei kukaan käynyt huoveja liioin
vastustelemaan, vaikka siihen olisi nyt hyvä tilaisuus ollutkin, kun
vieraiden ja talonmiesten luku oli puolta suurempi kuin huovien.

— Olutta pöytään — komensivat huovit — osamme on meidänkin saatava
jouluoluvista.

Ylötär oli käynyt laittamassa saunan lämpiämään, ja kävi nyt täyttämään
oluthaarikoita.

— Ei ole meillä varattu olutta kutsumattomille vieraille, murahti
Ylönen pöydän päässä, jossa hän vielä istui katsellen huovien syöntiä
synkkänä, silmät verestävinä.

Haarikat tyhjenivät ja huovit vaativat Ylötärtä niitä uudelleen
täyttämään, mutta tämä ei käynyt heti heidän käskyään tottelemaan.

— Pitänee ottaa omin luvin, koskapa ei suosiolla anneta, virkkoi
Henrikinpoika ja kävi miehineen avaamaan permantoluukkua, jonka alla
tiesi oluttynnyrejä säilytettävän. Ylönen kimmahti pöydän päästä
keskilattialle, voimatta enää pidättää kiukkuaan.

— Millä oikeudella te täällä rehentelette? Muonituksenne olette saaneet
ja jollette hyvällä mene matkoihinne, juhlarauhan häiritsijät, niin
paha teidät perii!

Huovit naureksivat isännän kiukulle.

— Koskapa kihlajaiset kuuluu olevan, niin juomme mekin morsiamen
maljan. Pitänet, Ylönen, meidät vain suosiolla vierainasi tahi muuten
halkaisemme tuon hauraan pääsi juhlan kunniaksi.

Huovit täyttivät uudelleen haarikat. Voimakas juoma oli jo kihonnut
miesten päihin ja Henrikinpoika kävi kihlajaisväen eteen teutaroimaan.

— Missä morsian on? Lienee nurkassa itkemässä kosk'ei näy.

Anna istui karsinapenkillä sulhasensa, Olavi Martinpojan vieressä
katsellen pelokkaana huovien elämöimistä. Henrikinpoika kävi hänen
eteensä ja tytön juhlavaatteet ja kihlakaunistukset nähtyään arvasi
morsiamen löytäneensä.

— Täällähän se ilolintu on. Ja tuoko on sulhanen, joka allapäin
röhjöttää kuin variksenpelätin. Ja noin komean tytön on saanut ansaan,
hyväkäs. Mutta morsianta on nostettava.

Henrikinpoika kävi käsiksi tyttöön, joka pelästyneenä rimpuili vastaan,
nosti syliinsä ja kantoi ympäri tupaa. Toiset huovit tekivät samoin.

Sulhanen oli noussut seisomaan ja kuohuvin mielin katseli, miten huovit
raastoivat tyttöä. Hän tarttui jo seinällä olevaan kirveeseen, mutta
kädet herposivat. Nythän oli rauhan juhla eikä sopinut aseisiin tarttua.

Ja nyt saunaan miehet, komensi Henrikinpoika. Ja oluttynnyri mukaan.
Juhlailo tänä yönä vielä nousee, saat uskoa Ylönen, lisäsi hän
purevasti isännälle, joka murjottaen istui peräpenkillä.

Huovit menivät saunaan, riisumatta pirttiin aseitaan ja költereitään.
Oluttynnyri raahattiin mukana huutaen ja meluten.

Miehet istuivat vaieten, mutta heidän vääristyneet kasvonsa osoittivat
rajua mieltenkuohua.

— Joulurauha tässä nyt särkyi, virkkoi Ylönen. Luulimme tässä, saavamme
rauhassa juhlaa jatkaa, mutta jo piti hurttain joutua.

— Miksemme aja heitä ulos, kuohahti Olavi Martinpoika. Onhan meitä
enemmän kuin huoveja ja näkyypä tuolla seinillä aseitakin olevan.

— Tarttuisitko rauhan juhlana aseisiin, virkkoi paheksuvasti Ylönen
tulevalle vävypojalleen. Se ei saa tapahtua. Rauhallisina meidän on nyt
kestettävä, tulkoon mitä tahansa.. Olisinhan jo kirveeseeni tarttunut,
jollei olisi juhlailta.

— Ovi meidän on kumminkin pantava salpaan, etteivät tänne enää pääse
reuhaamaan.

Ja Ylötär painoi salvan oveen.

Raskas mieliala jatkui yhä pirtissä. Pakkanen paukahteli ulkona, ja
huovien melu kuului törmän alta saunasta. Pöydältä oli jo ruuan tähteet
korjattu pois ja kynttilä paloi keskellä pöytää.

— Pitikin sen nyt sattua sinun taloosi, johon huovit tulivat
elämöimään, virkkoi joku vieraista isännälle.

— Olenhan noista jo saanut minäkin osaltani kärsiä, puhui Ylönen
alakuloisesti. Kahdenkertaiset verot olen saanut maksaa tänä vuonna
niinkuin muutkin, ja linnaleirin miehet käyvät tiheään vierailemassa.

Vieraille oli jo vuoteet laitettu olkipahnoille ja miehet vaipuivat jo
pitkäkseen, naisten vielä karsinanurkassa supatellessa. Ylönen avasi
uuden testamenttinsa ja alotti äsken keskeytyneen lukunsa. Hän oli jo
rauhoittunut ja hänen kasvonsa kirkastuivat sitä mukaa kun hän lukuansa
jatkoi.

Kun Ylönen lopetti lukunsa, oli kynttilä palanut jo karrelle ja
takkatulikin hiiltynyt. Väki nukkui jo raskaasti, kun hän kynttilän
sammutti ja painui vuoteelleen aamuyöstä noustakseen herättelemään
kirkkoonlähtijöitä.

       *       *       *       *       *

Huovit mellastelivat saunassa ja maistelivat voimakasta olutta, joka
pian teki tehtävänsä. Syntyi kiista, kuka heistä saisi tupaan mentyä
ensimmäiseksi kaapata morsiamen syliinsä. Käytiin käsikähmään ja seinän
raossa palava päre putosi olkiin ja sauna syttyi palamaan. Kiireesti
keräsivät huovit vaatteensa ja varustuksensa ja juoksivat alastomina
tupaan.

Ovi, joka oli salvattu, pysyi kumminkin tiukasti kiinni. Henrikinpoika
potki ovea uhkaillen, mutta pirtistä kuului jyrkkänä Ylösen ääni.

— Ovea ei avata. Menkää saunaan.

Pakkanen puraisi huovien ruumiita, kiukku nousi ja römähtäen aukeni
tuvan ovi, josta salvan oli murtanut raskaat iskut. Huovit kävivät
räyhäten tanssimaan lattiapahnoille, ja joku heistä lienee horjahtanut
nukkujien päälle, koskapa vuoteilta alkoi kuulua synkeitä kirouksia.
Henrikinpoika avasi ikkunaluukun ja tupa valastui palavan saunan
hehkusta.

— Katsohan saunaasi, Ylönen. Siitä tuli komea kokko. Se vain oli
pahinta, kun oluttynnyri jäi palavaan saunaan, vaan nostakaa miehet
permannon alta uusi.

Ylönen oli puhaltanut liedestä tulen päreeseen ja kiinnitti sen
pihtiin. Hänen kasvolihaksensa värähtelivät, mutta hän pidätti vielä
kiukkunsa. Miehet seisoivat ikkunan ääressä ja katselivat liekkien
raukenemista. Naiset olivat pelästyneinä nousseet vuoteiltaan ja
pukeutuneet, peläten pian kahakan syntyvän.

Muutamat miehistä jo katselivatkin aseita seinältä, vaan Ylönen kävi
estelemään heitä, samalla varoittaen huoveja.

— Näette, että kohta syntyy verinen leikki, jota minä en kykene
hillitsemään, jos reuhaamisenne vielä jatkuu.

Huovit olivat vaatehtineet ja kiinnittäneet miekat vyölleen ja
kävivät nyt nostamaan uutta oluttynnyriä permannon alta. Ylönen aikoi
vastustaa, mutta painui penkille pää käsien varaan. He saivat jatkaa
reuhaamistaan, miesten heitä synkästi silmäillessä.

Kohta kävi Henrikinpoika tahtomaan ruokaa itselleen ja miehilleen. Nyt
loppui jo Ylösen kärsivällisyys ja hän kivahti:

— Ei tule murenaakaan! Vai pitäisikö minun juhlapäivänä lähteä
perheineni kerjäämään. Suoriutukaa heti toisiin taloihin tahi muuten
tartumme aseisiin ja silloin painutte tuohon paikoillenne, ettekä siitä
ikinä nouse.

Huovit eivät käyneet vastarintaan, nähtyään, että se olisi käynyt
heille vaaralliseksi. Tyytyivät ilman ruokaa, vaikkakin muristen,
avaamaan äsken nostamaansa oluttynnyriä.

Ulkona, seesteisellä taivaalla näytti otava jo aamua, ja osa
talonväestä ja vieraista valmisteli joulukirkkoon lähtöä. Olavi
Martinpoika oli jo hevosensa valjastanut ja kiirehti pirtissä lähtöön
morsiantaan, joka oli huoveja peläten piileksinyt läävässä.

— Pian, huovit kohta sinut huomaavat.

Mutta Henrikinpoika oli jo huomannut lähtijät.

— Kas, siinähän se morsian on, enkä ole tuota ennemmin huomannut.
Kyllä, pahus vie — ja Henrikinpoika kävi Olavi Martinpojan eteen —
tuollainen rähjä olisi saanut tyytyä huonompaan. Parempi olisi tuo
tyttö minulla kainaloisena kanana.

Martinpoika silmäili seinälle, jossa oli aseita, mutta halliten yli
reunojen kuohuvan kiukkunsa kääntyi ovelle mennäkseen.

— Ei niin saa mennä, ja Henrikinpoika tarttui tyttöön ja nosti syliinsä
— yksi suukko ensin...

Isku Martinpojan nyrkistä putosi raskaasti huovin naamaan, josta
pirskahti veri lattiapahnoille. Tyttö pääsi pakoon. Huovit paljastivat
miekkansa aikoen hyökätä miesten päälle, mutta samassa oli miehilläkin
aseet käsissä ja huovit saarrettiin joka puolelta. Aseet kohosivat,
lyöntiin valmiina molemmin puolin. Silmänräpäyksen harkitsivat
huovit aseet kohotettuina voimiaan, mutta huomasivat ne vähäisiksi
vastustajiinsa verraten. Aseet painuivat ja humalaiset huovit horjuivat
ulos, lähtien pian talosta.

— Veri jäi tällä kertaa vuotamatta, mutta jääneekö kauaksi aikaa.
Aseisiin tarttumatta ei heitä jaksane kauan kärsiä, virkkoi Ylönen,
hänkin valmistellen kirkkoonlähtöä.






